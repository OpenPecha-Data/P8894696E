yāvad apareṇa samayena rājā bimbisāro mṛgāya1 nirgataḥ | anyatamasmiṃś cāśramapade ṛṣiḥ paṃcābhijñaḥ
prativasati |yāvan mṛgaḥ śaraparamparayā saṃtrāsitas tasya ṛṣer (14) āśramapadān
nirgato rājñā śareṇa marmaṇi tāḍitaḥ |

tato ’sau ṛṣiḥ kruddhaḥ kathayati | kalirāja mama caṇḍamṛgo ’py āśramapadaṃ pariharati | tvayā
tu śaraṇopagato mṛgaḥ praghātita iti |

sa ca rājaivam ṛṣiṇā paribhāṣyate |

balakāyaś cāgataḥ kathayati | deva ko ’yaṃ paribhāṣate |

rājā kathayati | ahaṃ bhavantaḥ | yo rājānaṃ paribhāṣate tasya ko daṇḍo deva tasya vadho daṇḍaḥ
|

yady evaṃ parityakto me ayam ṛṣiḥ |

sa praghātitum ārabdhaḥ | sa praghātyamāno mithyā praṇidhānaṃ karoti |yad aham anena kalirājena
adūṣaṇam akāri badhyaḥ |utsṛṣṭas tatropapadyeyaṃ yatrainaṃ jīvitād vyaparopayeyam |punaḥ
saṃlakṣayati | rājāna ete suguptāḥ sugopitāḥ |yady aham anyatropapattiṃ grahiṣyāmīti kadācit
pratyayaṃ nārāgayiṣyāmi |sarvathā anena me praṇidhānena asyaivāgramahiṣyāḥ kukṣāv upapattiḥ
syād iti |sa mithyā praṇidhānaṃ kṛtvā celāyāḥ kukṣāv upapannaḥ |

yam eva divasaṃ pratisandhir gṛhītas tam eva divasaṃ rudhiravarṣaṃ patitam |celāyāś ca dohadaḥ
samutpannaḥ | aho batāhaṃ devasya pṛṣṭhamāṃsāny utpāṭyotpāṭya bhakṣayeyam iti |

eṣa ca vṛttānto rājñe niveditaḥ | rājñā naimittikā āhūya pṛṣṭāḥ |te ūcuḥ | deva yo ’yaṃ satvo
devyāḥ kukṣim avakrāntas tasyāyam anubhāva iti |

(15) rājā cintāparo vyavasthitaḥ | katham asyā dohadaḥ prativinodyata iti |

aparaiḥ kuśalajātīyaiḥ samākhyātam | deva tūlikāyāṃ māṃsapūrṇāṃ prāvṛtiṃ devyā ātmānam upanaya
iti |

tato rājñā māṃsapūrṇayā tūlikayā ātmānaṃ veṣṭayitvā celāyā upanāmitam |tayā pṛṣṭhamāṃsam iti
kṛtvā bhakṣitam |

tatas tasyā yo dohadaḥ sa prativigataḥ |bhūyo ’py asyā dohadaḥ utpannaḥ |aho batāhaṃ devasya
rudhiraṃ pibeyam iti | etad api rājñe niveditam |

tato rājñā paṃceṅkhikāḥ śirā mocayitvā rudhiraṃ pāyitā | so ’py asyā dohadaḥ prativigataḥ |yāvat
paripūrṇair navabhir māsaiḥ prasūtā | dārako jāto ’bhirūpo darśanīyaḥ prāsādikaḥ |

yasminn api divase jātas tasminn api rudhiravarṣaṃ patitam |bhūyo rājñā naimittikā āhūya pṛṣṭās
te kathayanti |deva yathā śāstre dṛśyate niyatam ayaṃ dārakaḥ pitaraṃ jīvitād vyaparopya
svayam eva paṭṭaṃ baddhvā rājyaṃ kārayiṣyatīti |

rājā saṃlakṣayati | sarvathā rājyārtham ayaṃ māṃ jīvitād vyaparopayati | tad asmai svayam eva
rājyaṃ dāsyāmi | kim arthaṃ māṃ jīvitād vyaparopayiṣyatīti |

