śrāvastyāṃ nidānam |

tena khalu samayenānyatamo bhikṣur glāno layane kālagataḥ | amanuṣyakeṣūpapannaḥ |cīvarabhājako
bhikṣus taṃ layanaṃ praveṣṭum ārabdhaḥ | pātracīvaraṃ bhājayāmīti |sa tīvreṇa paryavasthānena
laguḍam ādāyotthitaḥ kathayati | yāvan mām abhinirharatha (MSV II 127) tāvat pātracīvaraṃ
bhājayatheti |sa saṃtrasto niṣpalāyitaḥ | etat prakaraṇaṃ bhikṣavo bhagavata ārocayanti
|bhagavān āha | pūrvaṃ tāvan mṛto bhikṣur abhinirhartavyaḥ paścāt tasya pātracīvaraṃ
bhājayitavyam iti |

śrāvastyāṃ nidānam |

tena khalu samayenānyatamo bhikṣur kālagataḥ | bhikṣavas tam abhinirhṛtya evam eva śmaśāne chorayitvā
vihāram āgataḥ | cīvarabhājakas tasya layanaṃ praviṣṭaḥ | pātracīvaraṃ bhājayāmīti
| so ’manuṣyakeṣūpapannaḥ | laguḍam ādāyotthitaḥ | sa kathayati | yāvan mama śarīrapūjāṃ
kurutha tāvat pātracīvaraṃ bhājayatheti | etat prakaraṇaṃ bhikṣavo bhagavata ārocayanti
| bhagavān āha | bhikṣubhis tasya pūrvaṃ śarīrapūjā kartavyeti | tataḥ paścāt pātracīvaraṃ
bhājayitavyam | eṣa ādīnavo na bhaviṣyatīti |

śrāvastyāṃ nidānam |

tena khalu samayenānyatamo bhikṣur glāno layane kālagataḥ | sa bhikṣur ādahanaṃ nītvā śarīrapūjāṃ
kṛtvā dagdhaḥ | tato vihāram āgataḥ | cīvarabhājakas tasya layanaṃ praviṣṭaḥ | sa laguḍam
ādāyotthitaḥ | tat tāvan mām uddiśya dharmaśravaṇam anuprayacchatha tāvac cīvarakāṇi
bhājayatheti | etat prakaraṇaṃ bhikṣavo bhagavata ārocayanti | bhagavān āha | tam uddiśya
dharmaśravaṇaṃ datvā dakṣiṇām uddiśya paścāc cīvarakāṇi bhājayitavyānīti |

uddānam |glānakaś cātha śreṣṭhī ca prativastu navakarmikaḥ |sīmā catuṣkikāṃ kṛtvā aṣṭau dūtena
kārayet |

(MSV II 128) śrāvastyāṃ nidānam |

tena khalu samayenānyatamena (270v1 = GBM 6.853) gṛhapatinā buddhapramukho bhikṣusaṃgho ’ntargṛhe
bhaktenopanimantritaḥ | bhikṣusaṃghaḥ praviṣṭaḥ | bhagavān aupadhike ’sthād abhinirhṛtapiṇḍapātaḥ
| paṃcabhiḥ kāraṇair buddhā bhagavantaḥ aupadhike tiṣṭhanty abhinirhṛtapiṇḍapātāḥ
| katamaiḥ paṃcabhiḥ | pratisaṃlātukāmā bhavanti | devatānāṃ dharmaṃ deśayitukāmā bhavanti
| śayanāsanaṃ pratyavekṣitukāmā bhavanti | glānam avalokayitukāmā bhavanti | śrāvakāṇāṃ
vinayaśikṣāpadaṃ prajñapayitukāmā bhavanti | asmiṃs tv arthe dvābhyāṃ kāraṇābhyāṃ buddho
bhagavān aupadhike ’sthād abhinirhṛtapiṇḍapātaḥ |

atha bhagavān aciraprakrāntaṃ bhikṣusaṃghaṃ viditvā apāvaraṇīṃ gṛhītvā ārāmeṇārāmaṃ vihāreṇa
vihāraṃ parigaṇena parigaṇaṃ caṃkrameṇa caṃkramam anucaṃkramyamāṇo ’nuvicarati | anenānyatamo
mahallako vihāras tenopasaṃkrāntaḥ | tatra bhikṣur bāḍhaglānaḥ alpajñātaḥ sve mūtrapurīṣe
nimagno bhagavantaṃ dṛṣṭvāparasvaram akārṣīt | anātho ’smi bhagavan | anātho ’smi sugata
iti | bhagavān āha | kasmāt tvaṃ bhikṣo māṃ trailokyanātham uddiśya pravrajita evaṃ virauṣi
| anātho ’smi bhagavan | anātho ’smi sugata iti | na me bhadanta kaścit sabrahmacārī
upasthānaṃ karoty avalokayati vā | asti tvayā bhikṣo kasyacit (MSV II 129) sabrahmacāriṇa
upasthānaṃ kṛtam avalokitaṃ vā | no bhadanta | ata eva te iyaṃ samavasthā | bhagavāṃ laukikacittam
utpādayati | aho bata śakro devendro ’navataptān mahāsaraḥ pānīyam ādāya gandhamādanāc
ca parvatān mṛttikām ānayed iti | dharmatā khalu yasmin samaye bhagavāṃ laukikaṃ cittam
utpādayati tasmin samaye śakrabrahmādayo ’pi devā bhagavataś cittam ājānanti | tataḥ
śakro devendraḥ anavataptān mahāsarasaḥ aṣṭāṃgopetasya pānīyasya sauvarṇaṃ bhṛṅgāram ādāya
gandhamādanāc ca parvatān mṛttikāṃ laghulaghv eva bhagavataḥ purastād asthāt | evaṃ cāha
| tiṣṭhatu bhagavān aham asyopasthānaṃ karomi | bhagavān āha | naiṣa kauśikam uddiśya pravrajitaḥ
kiṃ tu mām | api tu kiṃ tvayaiṣa pūrvaṃ na dṛṣṭaḥ | tiṣṭha tvam | śucikāmā devāḥ |
aham evāsyopasthānaṃ karomi | tato bhagavatā cīvaraṃ baddhvā cakrasvastikanandyāvartenānekapuṇyaśatanirjātena
bhītānām āśvāsanakaraṇakareṇāsau bhikṣur gṛhītvā mūtrapurīṣād uddhṛtya
ekānte sthāpitaḥ | vaṃśavidalikayā nirlikhitaḥ | pāṇḍumṛttikayā udvartitaḥ snāpitaḥ | tataḥ
sthāpitaḥ | (271r1 = GBM 6.854) cīvarakāṇy asya prakṣālitāni | tasmin pradeśe sukumārī
gomayakārṣī dattā | tato hastapādau saṃpraśodhya śakraṃ devendraṃ glānopasthānapūrvikayā
(MSV II 130) dharmadeśanayā sandeśya samādāpya vihāraṃ praviṣṭaḥ | āyuṣmān ānandaḥ piṇḍapātanirhārakaḥ
piṇḍapātam ādāya bhagavatsakāśam upasaṃkrāntaḥ | dharmatā khalu buddhā bhagavantaḥ
piṇḍapātanirhārakaṃ bhikṣum anayā pratisaṃmodanayā pratisaṃmodante | kaccid bhikṣo praṇītaṃ
bhaktaṃ saṃtarpito bhikṣusaṃgha iti | pratisaṃmodate bhagavān āyuṣmantam ānandam |
kaccid ānanda praṇītaṃ bhaktaṃ saṃtarpito bhikṣusaṃgha iti | tathyaṃ bhadanta | praṇītaṃ
bhaktaṃ saṃtarpito bhikṣusaṃghaḥ | tato bhagavān upārdhapiṇḍapātam ādāyāyuṣmantam ānandam
āmantrayate | gaccha ānanda amuṣmin vihāre bāḍhaglāno bhikṣuḥ | tasmai deyam upārdhapiṇḍapātam
| yad bhūṃkte cainaṃ vaktavyaḥ | śāstrā te āyuṣman svayam evopasthānaṃ kṛtam | upārdhapiṇḍapātena
ca saṃvibhāgaḥ kṛta iti | evaṃ bhadanta ity āyuṣmān ānando bhagavataḥ pratiśrutyopārdhapiṇḍapātam
ādāya tasmai datvā yathāsandiṣṭam ārocitavān |

atha tasya bhikṣor etad abhavat | mama trailokyaguruṇā svayam upasthānaṃ kṛtam upārdhapiṇḍapātaś
ca dattaḥ | na mama pratirūpaṃ syād yad ahaṃ śraddhādeyaṃ paribhujya kausīdyenātināmayeyam
| yanv ahaṃ pūrvarātrāpararātraṃ jāgarikāyogam anuyukto vihareyam iti | tena pūrvarātrāpararātraṃ
jāgarikāyogam anuyuktena viharatā idam eva ca pañcagaṇḍakaṃ saṃsāracakraṃ calācalaṃ
viditvā sarvasaṃskāragatiṃ śatanapatanavikiraṇavidhvaṃsanadharmatayā (MSV II 131)
parāhatya sarvakleśaprahāṇād arhatvaṃ sākṣātkṛtam iti | arhan saṃvṛttaḥ | traidhātuke vītarāgaḥ
samaloṣṭrakāṃcanaḥ ākāśapāṇitalasamacitto vāsīcandanakalpo ’vidyāvidāritāṇḍakośo vidyābhijñaḥ
pratisaṃvitprāpto bhavalābhalobhasatkāraparāṃmukhaḥ sendropendrāṇāṃ devānāṃ pūjyo
mānyo ’bhivādyaś ca saṃvṛttaḥ |

tatra bhagavān bhikṣūn āmantrayate | eṣāṃ bhikṣavo glānānāṃ na mātā na pitā na cānyo bandhuḥ
nānyatra yūyam eva sabrahmacāriṇaḥ | tasmāt sabrahmacāribhiḥ pasrasparam upasthānaṃ karaṇīyam
| upādhyāyena sārdhaṃvihāriṇaḥ | sārdhaṃvihāriṇā upādhyāyasya | ācāryeṇāntevāsinaḥ |
antevāsinā ācāryasya | samānopādhyāyena samānopādhyāyasya | samānācāryeṇa samānācāryasya |
ālaptakenālaptakasya | saṃlaptakena saṃlaptakasya | (271v1 = GBM 6.855) saṃstukena saṃstukasya
| sapremakena sapremakasya | yaḥ parṣadvinirmukto ’lpajñātaś ca tasya saṃghenopasthāyiko
deyaḥ | glānāvasthāṃ paricchidya eko vā dvau vā saṃbahulā vā | antataḥ sarvasaṃghenopasthānaṃ
karaṇīyam |

bhikṣavaḥ saṃśayajātāḥ sarvasaṃśayacchetāraṃ buddhaṃ bhagavantaṃ papracchuḥ | paśya bhadanta
bhagavatā tasya bhikṣoḥ svayam evam upasthānaṃ kṛtam | tena cārhatvaṃ sākṣātkṛtam iti | bhagavān
āha | na bhikṣava etarhi (MSV II 132) yathā atīte ’py adhvani tasya mayā upasthānaṃ
kṛtam | tena ca pañcābhijñāḥ sākṣātkṛtāḥ |

bhūtapūrvaṃ bhikṣavo ’nyatamasminn āśramapade puṣpaphalasalilasaṃpanne nānāvṛkṣopaśobhite ṛṣiḥ
prativasati pañcābhijñaḥ | tena śiṣyasyopasthānaṃ kṛtam | svasthībhūtaḥ | tatas tena pañcābhijñāḥ
sākṣātkṛtāḥ | kiṃ manyadhve bhikṣavaḥ | yo ’sau tena kālena tena samayena ṛṣir
āsīd ahaṃ saḥ | yo ’sau tasya ṛṣeḥ śiṣya eṣa evāsau bhikṣuḥ | tadāpy asya mayā upasthānaṃ
kṛtam etarhy apy asya mayā upasthānaṃ kṛtam |

punar api bhikṣavo buddhaṃ bhagavantaṃ papracchuḥ | paśya bhadantātīva bhagavato glānakaḥ priya
iti | bhagavān āha | na bhikṣava etarhi yathā atīte ’dhvani mamātiva glānakāḥ priyāḥ |
tac chrūyatām |

bhūtapūrvaṃ bhikṣavaḥ śivaghoṣāyāṃ rājadhānyāṃ sivir nāma rājā rājyaṃ kārayati | ṛddhaṃ ca sphītaṃ
ca kṣemaṃ ca subhikṣaṃ cākīrṇabahujanamanuṣyaṃ ca | tasya nāsti kiṃcid aparityājyaṃ
yācanakebhyo viśeṣatas tu glānebhyaḥ | yāvad anyatamo gṛhapatir glānaḥ sarvavaidyapratyākhyāto
rājñaḥ sakāśaṃ gataḥ | deva cikitsāṃ me kāraya iti | tato rājñā vaidyānām ājñā dattā
| bhavato ’sya cikitsāṃ kuruteti | te kathayanti | deva durlabhāny asya bhaiṣajyānīti | rājā
kathayati | kīdṛśāni punas tāni bhaiṣajyāni | deva yaḥ kadācij janmanaḥ prabhṛti na kasyacid
ruṣitapūrvas tasya rudhireṇa yavāgūḥ ṣaṇmāsān dātavyā | evam asya svāsthyaṃ bhavati
| nānyatheti | rājā kathayati | satyaṃ durlabham asya bhaiṣajyam | sa ātmanaḥ (MSV II 133)
pracāraṃ paricchettum ārabdhaḥ | duḥkham ātmanaḥ pracāraḥ paricchidyate | sa dhātrīṃ praṣṭum
ārabdhaḥ | amba asty aham iyatā kālena kasyacid ruṣitapūrvaḥ | kumāra yadā tvaṃ mamāṃsagatas
tadāham api na kasyacid ruṣitapūrvā prāg eva tvam iti | tato jananyāḥ sakāśam upasaṃkrāntaḥ
| kathayati | amba asty ahaṃ kasyacid ruṣitapūrvaḥ | kumāra yadā tvaṃ mama kukṣigatas
tadāham api na kasyacid ruṣitapūrvā prāg eva tvam iti | sa saṃlakṣayati (272r1 = GBM
6.856) | labdhaṃ bhaiṣajyam iti viditvā tena vaidyānām ājñā dattā | bhavanto mayātmā parīkṣitaḥ
| ahaṃ na kadācit kasyacid ruṣitapūrvaḥ | mama paṃceṅkhikaśirāvedhaṃ kuruta | deva
vayaṃ prākṛtapuruṣasyārthāya devasya kāye śastraṃ na nipātayāmaḥ | kuśalā bhavanti bodhisatvās
teṣu teṣu śilpasthānakarmasthāneṣu | rājñā svayam eva śirāvedhaḥ kṛtaḥ | tena ca rudhireṇa
ṣaṇ māsān pratidinaṃ tasmai yavāgūr dattā | svastho jātaḥ | kiṃ manyadhve bhikṣavaḥ
| yo ’sau rājā ahaṃ sa tena kālena tena samayena | tadāpi me glānakāḥ priyāḥ prāg evedānīm
|

punar api śive rājñaḥ putrasya pārśvaśoṣo jātaḥ | rājñā vaidyānām ājñā dattā | bhavanto ’sya
kumārasya cikitsāṃ kuruteti | te kathayanti | deva sarvasāraṃ ghṛtaṃ pacyatām | iti viditvā
dvādaśabhir varṣaiḥ sarvadravyāṇi samupānītāni | adyāpi jīvajīvakamāṃsaṃ na labhyate |
vaidyaiḥ śākuntikānām ājñā dattā | āgacchata | ādarśakaṃ (MSV II 134) kukkuṭakaṃ ca gṛhītvā
samudrataṭaṃ gacchata | tatra pāśān pātayitvā kukkuṭakasya purastād ādarśaṃ sthāpayata |
kukkuṭaḥ svaṃ pratibimbaṃ dṛṣṭvā kukkuṭo ’yam iti raviṣyati | kautūhalī jīvajīvakaḥ kukkuṭaśabdaṃ
śrutvā kukkuṭasamīpam āgamiṣyati | ayaṃ tasya bandhanopāya iti | tais tathā kṛtam
| yāvat karmapāśito jīvajīvakaḥ prāṇī baddhaḥ | te tam ādāya saṃprasthitāḥ | dharmatā hy
eṣā aciravyativṛte lokasanniveśe tiryañco ’pi vākpravyāharaṇasamarthā bhavanti | jīvajīvakaḥ
prāṇī kathayati | bhavantaḥ kutra māṃ nayatha | tair yathāvṛttaṃ samākhyātam | sa kathayati
| muṃcata muṃcata mām | māṃsabalo nāma auṣadhī kathayasi ratnāni veti | te kathayanti
| upadarśaya tāvat paśyāmaḥ kīdṛśās tā oṣadhaya iti | tena samākhyātam | madīyasnānodakaṃ
māṃsabalam | tadādāya gaccha | imāni ca ratnānīti | te rājñaḥ śaṃkitāḥ | ratnāny apāsya tam
eva jīvajīvakam ādāya saṃprasthitāḥ | anupūrveṇa śivaghoṣāṃ rājadhānīm anuprāptāḥ | tair
jīvajīvakaprāṇī rājña upanāmitaḥ | yac ca tenauṣadham ādiṣṭaṃ tac ca kathitam | tato rājñā
jīvajīvakaḥ pṛṣṭaḥ | kathayati | deva mama snānodakaṃ māṃsabalam iti | rājñā sapta udakamaṇayaḥ
śobhanāmbhasaḥ pūrṇāḥ sthāpitāḥ | sa teṣu yāvat snāto yāvat suviśrānto jātaḥ | tataḥ
kāyasya balaṃ jñātvā sahasā utphlutya śaraṇapṛṣṭham abhirūḍho vigatabhayabhairavo gāthāṃ
bhāṣate |

(MSV II 135) pūrvaṃ tāvad ahaṃ mūrkhaḥ paścāc (272v1 = GBM 6.857) chākuntikā ime |tato rājā
ca vaidyāś ca saṃpūrṇaṃ mūrkhamaṇḍalam ||

ity uktvā prakrāntaḥ | tato rājñā vaidyā āhūya pṛṣṭāḥ | bhavantaḥ satyam | bhavantaḥ jīvajīvakasya
snānodakaṃ tanmāṃsena samabalam iti | te kathayanti | deva satyam | pacata ghṛtam |
taiḥ sarvasāraṃ ghṛtaṃ pakvam | rājaputra upayoktuṃ pravṛttaḥ | yāvad anyatamasmin himavatkandare
paṃca pratyekabuddhaśatāni prativasanti tatraikasya pārśvaśoṣo jātaḥ | sa taiḥ pratyekabuddhair
abhihitaḥ | āyuṣman janapadān gatvā vaidyaṃ pṛṣṭvā bhaiṣajyaṃ sevasva | svastho
bhaviṣyasīti | kathayati | āyuṣmanta āgamiṣyanti | sa dharmo bahujanāniṣṭo bahujanākānto
bahujanāpriyo bahujanāmanāpaḥ sarvasatvādhāraṇaḥ yaduta maraṇaṃ nāma yo māṃ sa vyādhinā
neṣyati | kasyārthāya grāmāntam avasarāmīti | te kathayanti | āyuṣman yady apy evaṃ yathāpi
yāvac chīlavān puruṣapudgalaś ciraṃ jīvati tāvad bahupuṇyaṃ prasūyate | yāvad bahupuṇyaṃ
prasūyate tāvac ciraṃ svargeṣu modate | sa tair uparudhyamāno janapadād avatīrṇaḥ | anupūrveṇa
śivaghoṣāṃ rājadhānīm anuprāptaḥ | tato mārgaśramaṃ prativinodya vaidyasakāśaṃ gataḥ
| bhadramukha mamedṛśo rogaḥ | bhaiṣajyaṃ vyapadiśa iti | sa kathayati | ārya yādṛśa evāyaṃ
tava rogas tādṛśa eva rājña putrasya | dvādaśabhir varṣaiḥ sarvasāraṃ ghṛtaṃ pakvam |
gatvā prārthaya | yady apy etat te maṇḍam api (MSV II 136) bhāgyaviśeṣāt pratilabhyase tena
te yāpyaṃ bhaviṣyatīti | sa rājakuladvāraṃ gatvāvasthitaḥ | ācaritaṃ tasya rājñaḥ | ghaṇṭā
dvāre nityaṃ pralambitā | yācanakajananivedī | yadā yācanako dvāre tiṣṭhati tadāsau rauti
| yāvad asau ghaṇṭā pratyekabuddham āgataṃ nivedayantī raṭitum ārabdhā | tato rājaputraḥ
kathayati | amba tāta yāvanako ’bhyāgataḥ | vicāryatāṃ kiṃ prārthayatīti | tau kathayataḥ
| putra asmābhir dvādaśabhir varṣair dravyasaṃhāraṃ kṛtvā idaṃ ghṛtaṃ pakvam | piba tāvat
paścād yācanakaṃ praveśayāmaḥ | vicārayiṣyāmaḥ kiṃ prārthayatīti | tasya kṛtakutūhalasvastyayanasya
ghṛtaṃ pātukāmasya yācanakabhājanāśāmarmasaṃghaṭṭitaśarīrasya tad vṛttaṃ na rocate
| kathayati ca | amba tāta na tāvaparibhokṣye yāvad yācanakaḥ praviśata iti | rājñā
dauvārikasyājñā dattā | yācanakaṃ praveśaya iti | sa praveśitaḥ | rājaputreṇa dṛṣṭaḥ | kāyaprāsādikaś
cittaprāsādikaś ca śānteneryāpathenāvatīrṇaḥ | sa kathayati | āryakeṇa kiṃ prayojanam
| tena vistareṇa samākhyātam | sa kathayati | ārya tvam eva maṇḍārho nāham | gṛhāṇa
| dadāmīti | tena pātraṃ prasāritam | rājaputreṇa tīvreṇāśayena (273r1 = GBM 6.858) tasmai
tanmaṇḍo dattaḥ | tenāpi mahātmanā sarvasatvahitānugataṃ rājaputreṇa cittam utpāditam |
ṛdhyati śīlavataś cetaḥpraṇidhānam | tac ca viśuddhatvāc chīlasyeti | ubhāv api svasthau
saṃvṛttau | kiṃ manyadhve bhikṣavo yo ’sau rājakumāraḥ (MSV II 137) aham eva sa tena kālena
tena samayena | tadāpi me glānakāḥ priyāḥ prāg evedānīm | kiṃ bhadanta tena rājaputreṇa
tena ca pratyekabuddhena karma kṛtaṃ yena tayor yugapad vyādhir utpanno yugapac ca vyupaśāntir
iti | bhagavān āha |

tasyām eva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāny
oghavat pratyupasthitāni avaśyaṃbhāvīni | na bhikṣavaḥ karmāṇi kṛtāny upacitāni
bāhye pṛthivīdhātau vipacyante | nābdhātau | na tejodhātau | na vāyudhātav api | bhūdhātuṣv
eva skandhadhātv āyataneṣu karmāṇi kṛtāni vipacyante śubhāny aśubhāni ca |

na praṇaśyanti karmāṇi api kalpaśatair api |sāmagrīṃ prāpya kālaṃ ca phalanti khalu dehinām
||

bhūtapūrvaṃ bhikṣavo vārāṇasyāṃ nagaryāṃ brahmadatto nāma rājā babhūva | tasya dvau putrau |
tayor yaḥ kanīyān sa rājyābhinandī | purohitasyāpi dvau putrau | tayor api kanīyān sa paurohityaṃ
prārthayate | dhātuśaḥ satvāḥ saṃsyandanta iti tayoḥ parasparaṃ sakhyam utpannam
| rājaputraḥ kathayati | ka upāyaḥ syād yenāhaṃ rājā bhaveyam | sa kathayati | asty upāyaḥ
| yadi tvaṃ māṃ paurohitye sthāpayasi (MSV II 138) kathayāmīti | sa kathayati | evaṃ bhavatu
| kathaya | sthāpayāmīti | sa kathayati | ahaṃ tava bhrātaraṃ vyaṃgaṃ karomi | tvaṃ rājā
bhavasīti | tenānumoditam | tatas tena tasya jyeṣṭhasya rājaputrasya bhaiṣajyaṃ dattam
| vyaṃgībhūtam | apareṇa samayena rājā kālagataḥ | amātyaiḥ sa vyaṃga iti kṛtvā kanīyān rājye
’bhiṣiktaḥ | tenāpy asau kanīyān purohitaputraḥ paurohitye pratiṣṭhāpitaḥ | yāvad apareṇa
samayena rājā purohitena sārdhaṃ saṃlāpena tiṣṭhati | rājñāsau bhrātā vyaṃgo dṛṣṭaḥ |
tasya taṃ dṛṣṭvā vipratisāra utpannaḥ | na śobhanaṃ mayā kṛtaṃ yad rājyahetor bhrātā vyaṃgīkṛta
iti | purohitaḥ kathayati | deva mamāpi vipratiāra utpannaḥ | yadi devasyābhimataṃ punar
apy evaṃ yathāpaurāṇaṃ karomīti | sa kathayati | kuruṣvānujāne | tena tasya bhaiṣajyaṃ
dattam | svasthībhūtaḥ | tatas tau pratyekabuddhe kārān kṛtvā praṇidhānaṃ kartum ārabdhau
| yadāvābhyām evaṃvidhe sadbhūtadakṣiṇīye kārāḥ kṛtā asya karmaṇo vipākena āḍhye mahādhane
mahābhoge kule jāyeyahi | asya ca pāpasya vyaṃgīkaraṇasya karmaṇo vipākam anubhaveyam iti
(273v1 = GBM 6.859) | kiṃ manyadhve bhikṣavaḥ | yo ’sau rājaputraḥ aham eva sa tena kālena
tena samayena | yo ’sau purohitaputraḥ eṣa evāsau pratyekabuddhaḥ | yat tābhyāṃ saṃjalpaṃ
kṛtvā rājakumārasya bhaiṣajyaṃ dattaṃ tena yugapad vyaṃgau saṃvṛttau | yat tu vipratisārābhyāṃ
vicārya punar bhaiṣajyaṃ dattaṃ tena yugapat svasthībhūtau | iti hi (MSV II 139)
bhikṣavaḥ ekāntakṛṣṇānāṃ karmaṇām ekāntakṛṣṇo vipākaḥ | ekāntaśuklānām ekāntaśuklaḥ | vyatimiśrāṇāṃ
vyatimiśraḥ | tasmāt tarhi bhikṣavaḥ ekāntakṛṣṇāni karmāṇy apāsya vyatimiśrāṇi ca
ekāntaśukleṣv eva karmasvābhogāḥ karaṇīyaḥ | ity evaṃ vo bhikṣavaḥ śikṣitavyam |

śrāvastyāṃ nidānam | tena khalu samayena śrāvastyāṃ śreṣṭhināmā gṛhapatir āḍhyo mahādhane mahābhoge
vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena
sadṛśāt kulāt kalatram ānītam | so ’putraḥ putrābhinandī śivavaruṇakuberaśakrabrahmādīn anyāṃś
ca devatāviśeṣān āyācate | tadyathā ārāmadevatā vanadevatāś catvaradevatāḥ śṛṃgāṭakadevatā
balipratigrāhikā devatāḥ sahajāḥ sahadharmikā nityānubaddhā api devatā āyācate | asti
caiṣa lokapravādaḥ | yadāyācanahetoḥ putrā jāyante duhitaraś ceti | tac ca naivam | yady
evam abhaviṣyad ekaikasya putrasahasram abhaviṣyat tadyathā rājñaś cakaravartinaḥ | api
tu trayāṇāṃ sthānānāṃ saṃmukhībhāvāt putrā jāyante duhitaraś ca | katame trayāṇām | mātāpitarāu
raktau bhavataḥ | sannipatitau | mātā kalyā bhavati ṛtumatī | gandharvaś ca pratyupasthito
bhavati | eṣāṃ trayāṇāṃ sthānānāṃ saṃmukhībhāvāt putrā jāyante duhitaraś ca | yadāsya
devatārādhanenāpi na putro na duhitā tadā sarvadevatāḥ pratyākhyāya bhagavaty abhiprasannaḥ
| yāvad anyatamasya bhikṣoḥ sakāśam upasaṃkrāntaḥ | ārya icchāmi (MSV II 140) svākhyāte
dharmavinaye pravrajitum | bhadramukha evaṃ kuru | sa tasyānupūrvyā keśāvataraṇaṃ kṛtvā
śikṣāpadāni grāhayitum ārabdhaḥ | pravrajyāntarāyakareṇa ca mahatā jvareṇābhibhūtaḥ | etat
prakaraṇaṃ bhikṣavo bhagavata ārocayanti | bhagavān āha | upasthānam asya karaṇīyam | na
tāvac chikṣāpadāni deyāni yāvat svasthaḥ saṃvṛttaḥ | ity uktaṃ bhagavatā | tasyopasthānaṃ
kartavyam iti hi bhikṣavo na jānante kena kartavyam iti | bhagavān āha | bhikṣubhiḥ | vaidyās
tasya divā bhaiṣajyaṃ kurvanti | rātrau (274r1 = GBM 6.860) glānyaṃ vardhate | te kathayanti
| ārya vayam asya divā cikitsikāṃ kurmaḥ rātrau glānyaṃ vardhate | yady eṣa gṛhaṃ
nīyate vayam asya rātrau cikitsāṃ kuryāma iti | etat prakaraṇaṃ bhikṣavo bhagavata ārocayanti
| bhagavān āha | gṛhaṃ nīyatāṃ tatrāpy asyopasthāyikān anuprayacchata | tasya tad glānyaṃ
dīrghakālīnaṃ samvṛttam | keśās tasya dīrghadīrghā jātāḥ | tasya muṇḍo gṛhapatir iti saṃjñā
saṃvṛttā | sa yadā mūlagaṇḍapatrapuṣpaphalabhaiṣajyair upasthīyamāno na svasthībhavati
tadā tenātmā paricchinno mṛto ’ham iti | tatas tena maraṇakālasamaye sarvaṃ santakasvāpateyaṃ
patrābhilekhyaṃ kṛtvā jetavane preṣitam | sa ca kālagataḥ | amātyaiḥ rājñaḥ prasenajitaḥ
kosalasyārocitam | deva muṇḍo gṛhapatir aputraḥ kālagataḥ | prabhūtaṃ cāsya hiraṇyasuvarṇam
asti hastino ’śvā gāvo mahiṣyaḥ sannāhāni ca | etac ca sarvaṃ patrābhilikhitaṃ kṛtvā
jetanavanam āryasaṃghāya preṣitam | rājā kathayati | āryopanandasantakam eva mayā apatrābhilikhitaṃ
(MSV II 141) na pratilabdhaṃ prāg eva patrābhilikhitaṃ pratilapsye | api tu yad
bhagavān anujñāsyati tad grahīṣye | etat prakaraṇaṃ bhagavata ārocayanti | bhagavān āha
| kiṃ tatra bhikṣavaḥ saṃvidyante |

antaroddānam |vastuśayanāsanaprāvaraṇam ayolohaṃ ca candanam |kumbhāni pītabhakṣādi raṃjanaṃ
yaṣṭijambukam ||dvipadā catuṣpadā yāvat annapānaṃ ca bhaiṣajyam |dāso vā prastaraṃ lekhyaṃ
yathāyogena bhājayet ||hiraṇyaṃ ca suvarṇaṃ ca yac cāpy anyat kṛtākṛtam |samagraḥ saṃgho
bhājayed iti proktaṃ maharṣiṇā ||

bhikṣubhiḥ samākhyātam | bhagavān āha | yathāyogena bhājayitavyam | tatra kṣetravastu gṛhavastv
āpaṇavastu | śayanāsanam ayaskārabhāṇḍaṃ lohakārabhāṇḍaṃ kumbhakārabhāṇḍam | kuṇḍikākaraṇḍakavivarjitaṃ
takṣabhāṇḍaṃ varuṭabhāṇḍam | dāsīdāsakarmakārapauruṣeyānām annapānaṃ vrīhayaś
cāvibhājyāḥ | cāturdiśāya bhikṣusaṃghāya sādhāraṇāḥ sthāpayitavyāḥ | śāṭakāḥ paṭakā
carmabhāṇḍam upānahas tailakutupāḥ kuṇḍikākarakāś (MSV II 142) ca samagreṇa saṃghena bhājayitavyāḥ
| yaṣṭayo yā āyatās tā jambūcchāyikāḥ pratimāyā dhvajavaṃśāḥ kārayitavyāḥ | yāḥ svalpās
tāḥ khaṃkharakāḥ kṛtvā bhikṣūṇāṃ dātavyāḥ | putradārakaṃ saṃghena yathāsukham avikrīya
yathābhiprasādalabdhena moktavyāḥ | catuṣpadānāṃ hastino ’śvā uṣṭrāḥ kharā vesarāś ca
rājña upayogāḥ | mahiṣyaḥ ajā eḍakāś cāturdiśāya bhikṣusaṃghāya (274v1 = GBM 6.861) sādhāraṇā
avibhājyāḥ | yaś ca sannāho yac cānyatra rājopayojyaṃ tat sarvaṃ rājña upanāmayitavyam
| sthāpayitvāyudhāni taiḥ śastrakaiḥ sūcyaḥ khaṃkharakāś ca kārayitvā saṃghe cārayitavyāḥ
| raṃgāṇāṃ mahāraṃgaḥ kaṃkuṣṭahiṃgulukarājapaṭyādayas te gandhakuṭyāṃ prakṣeptavyāḥ pratimopayogikāḥ
| khaṃkhaṭikaṃ gaurikaṃ nīliś ca saṃghena bhājayitvyā | madyaṃ mṛṣṭayavān prakṣipya
bhūmau nikhātavyam | śuktatve pariṇataṃ paribhoktavyam | śuktatvānupayojyaṃ tu chorayitavyam
| māṃ bhikṣavaḥ śāstāram uddiśadbhir madyam adeyam apeyam antataḥ kuśāgreṇāpi | bhaiṣajyāni
glānakalpikaśālāyāṃ (MSV II 143) prakṣeptavyāni | tato glānakair bhikṣubhiḥ paribhoktavyāni
| ratnānāṃ muktā varjayitvā maṇivaiḍūryadakṣiṇāvartaparyantāni tu dvau bhāgau
kartavyānīti | eko dharmasya | dvitīyaḥ saṃghasya | yo dharmasya tena buddhavacanaṃ lekhayitavyam
| siṃhāsane copayoktavyam | yaḥ saṃghasya sa bhikṣubhir bhājayitavyaḥ | pustakānāṃ
buddhavacanapustakā avibhajya cāturdiśāya bhikṣusaṃghāya dhāraṇakoṣṭhikāyāṃ prakṣeptavyāḥ
| bahiḥśāstrapustakā bhikṣubhir vikrīya bhājayitavyāḥ | patralekhyaṃ yac chīghraṃ śakyate
sādhayituṃ tasya dravyavibhāge tad bhikṣubhir bhājayitavyam | na śakyate tac cāturdiśāya
bhikṣusaṃghāya dhāraṇa | koṣṭhikāyāṃ prakṣeptavyam | suvarṇaṃ ca hiraṇyaṃ cānyac ca kṛtākṛtaṃ
trayo bhāgāḥ kartavyāḥ | eko buddhasya | dvitīyo dharmasya | tṛtīyaḥ saṃghasya | yo buddhasya
tena gandhakuṭyāṃ keśanakhastūpeṣu ca khaṇḍachuṭṭaṃ pratisaṃskartavyam | yo dharmasya
tena buddhavacanaṃ lekhayitavyaṃ siṃhāsanena vā upayoktavyam | yaḥ saṃghasya sa bhikṣubhir
bhājayitavyaḥ |

śrāvastyāṃ nidānam |

yadā rājñā prasenajitā kosalenā toyikāmahaḥ prasthāpitas tadā tatra bhikṣubhikṣuṇyupāsakopāsikānāṃ
mahāsannipāto bhavati | tena khalu samayena mūlaphalguno bhikṣur bhikṣuṇībhāvanīyaḥ
| toyikāmahe pratyupasthite saṃbahulābhir bhikṣuṇībhir uktaḥ | ārya upanimantrito bhava |
toyikāmahaṃ gamiṣyāma iti | sa kathayati | ko ’tra mama pātracīvaraṃ sthāpayatīti | (MSV
II 144) dvādaśavargikābhir bhikṣuṇībhir uktaḥ | ārya alpotsuko bhava | vayaṃ sthāpayāmaḥ |
tena tāsāṃ samarpitam | tat tābhir api mahāprajāpatye saṃnyastam | mahāprajāpatyāpi āyuṣmata
ānandasya | āyuṣmatāpy ānandenānyatamasmin vihāre sthāpitam | tata āyuṣmān mūlaphalgunas
toyikāmahaṃ gataḥ | sa tatra bhikṣuṇībhir upanimantritaḥ | ekā kathayati | āryeṇa mamādya
pūrvāhṇikā kartavyā | aparayā pūrvāhṇikayā upanimantritaḥ | aparāpi | aparā kathayati |
āryeṇa mamāntikād bhoktavyam iti | aparāpi | evam eva kathayaty aparāpi | aparā kathayati
| āryeṇa mamāntike kālapānakaṃ pāyayitavyam iti | aparāpi | evam eva kathayaty aparāpi |
tena tāsām anurakṣayā stokastokaṃ gṛhītvā pūrvāhṇikā kṛtā | tataiva velāyāṃ bhuktam akāle
pānakaṃ ca pītam | tataḥ stokastokena (275r1 = GBM 6.862) prabhūtaṃ saṃpannam | sa cādhvapariśrāntaḥ
| tena prabhūtaṃ bhuktam | saḥ ajīrṇo jātaḥ | viṣūcitaḥ kālagataḥ | sa bhikṣubhiḥ
śmaśānaṃ nītvā dagdhaḥ | dharmaśravaṇaṃ dattam | anupūrveṇa vihāraḥ praviṣṭaḥ | cīvaragopakena
glānopasthāyikaḥ abhihitaḥ | ānaya tasya pātracīvaram iti | sa kathayati | dvādaśavargikānāṃ
haste sthāpitam | tāḥ prṣṭāḥ | kathayanti | asmābhir mahāprajāpatyā haste sthāpitam
| mahāprajāpatiḥ kathayati | mayā ānandasya saṃnyastam iti | āyuṣmān ānandaḥ kathayati
| mayā amuṣmin vihāre sthāpitam | ity etat prakaraṇaṃ bhikṣavo bhagavata ārocayanti | (MSV
II 145) bhagavān āha | ānandena sthāpitaṃ bhikṣuṇā prativastu mṛtapariṣkārikam adhiṣṭhātavyam
| evaṃ ca punar adhiṣṭhātavyam | śayanāsanaprajñaptiṃ kṛtvā gaṇḍīm ākoṭya pṛṣṭavācikayā
bhikṣūn samanuyujya sarvasaṃghe saṃniṣaṇṇe saṃnipatite ekena bhikṣuṇā jñaptiṃ kṛtvā karma
kartavyam | śṛṇotu bhadantaḥ saṃghaḥ | asminn āvāse mūlaphalguno bhikṣuḥ kālagataḥ |
tasya pātracīvaraṃ sacīvaracīvarikam ānandasya haste tiṣṭhati | sacet saṃghasya prāptakālaṃ
kṣametānujānīyāt saṃghaḥ | yat saṃgho mūlaphalgunasya bhikṣoḥ pātracīvaraṃ sacīvaracīvarikam
ānandena bhikṣuṇā prativastu mṛtapariṣkārikam adhitiṣṭhed ity eṣā jñaptiḥ | āyuṣmān upālī
buddhaṃ bhagavantaṃ pṛcchati | anyatra bhadanta bhikṣuḥ kālaṃ kuryād anyatrāsya pātracīvaram
anyatra prativastukaḥ | tat pātracīvaraṃ kasya prāpadyate | yo ’tra upālin prativastuko
bhikṣur gṛhī vā |

srāvastyāṃ nidānam |

tena khalu samayena navakarmiko bhikṣuḥ kālagataḥ | bhikṣavas tasya pātracīvaraṃ kaukṛtyān na
bhājayanti | etat prakaraṇaṃ bhagavata ārocayanti | bhagavān āha | sarvasaṃghaṃ sannipātyāsau
lakṣitavyaḥ | kiṃ sambhinnakārī na vā iti | yadi saṃbhinnakārī | sāṃghikaṃ staupikaṃ
karoti | staupikaṃ vā sāṃghikam | (MSV II 146) evam adhārmikam | tasya pātracīvaraṃ sacīvaracīvarikaṃ
trīn bhāgān kartavyam | buddhasya | dharmasya | saṃghasya | sāṃghiko bhikṣubhir
bhājayitavyaḥ | buddhasantakena buddhapūjā vā gandhakūṭyāṃ stūpe vā navakarma kartavyam
| dharmasantakena buddhavacanaṃ vā lekhayitavyam | siṃhāsane vā upayoktavyam | na cet sambhinnakārī
sarvam eva bhikṣubhir bhājayitavyam | nātra kaukṛtyaṃ karaṇīyam |

śrāvastyāṃ nidānam |

tena khalu samayena saṃbahulā bhikṣavo janapadacārikāṃ caranto ’nupūrveṇa srāvastyām upanagaram
anuprāptāḥ | tanmadhyād eko bhikṣuḥ kālagataḥ | te saṃlakṣayanti | bahir vihārasya bhājayāmaḥ
| vihāraṃ praviṣṭānāṃ sabrahmacāriṇo ’pi bhāgaṃ prārthayiṣyantīti | śrāvastī tannivāsibhir
gopālakaiḥ paśupālakais tṛṇahārakaiḥ kāṣṭhahārakaiḥ pathājīvair utpathājīvaiś ca
manuṣyaiḥ samantād ākīrṇā | te yatra yatra niṣīdanti bhājayāma iti tatra tatra mahājanena
parivāryante | te saṃlakṣayanti | vihārasamīpe bhājayāma iti | te vihārasamīpe bhājayitum
ārabdhāḥ (275v1 = GBM 6.863) | upadhivārikeṇa dṛṣṭā uktāś ca | āyuṣmantaḥ kiṃ kurutha | tair
yathāvṛttaṃ samākhyātam | sa kathayati | aham api sīmāprāpta iti | tais tasya vivācayato
na dattam | etat prakaraṇaṃ bhikṣavo bhagavata ārocayanti | (MSV II 147) bhagavān āha |
antaḥsīmāyām antaḥsīmāsaṃjñino mṛtapariṣkāraṃ bhājayanti | abhājitaṃ durbhājitam | punar api
sīmāprāptaiḥ saha bhājayitavyam | anyathā sātisārāḥ | evam antaḥsīmāyāṃ vaimatikā bhājayanti
| abhājitaṃ durbhājitam | punar api sīmāprāptaiḥ saha bhājayitavyam | anyathā sātisārāḥ
| bahiḥsīmāyām antaḥsīmāsaṃjñino mṛtapariṣkāraṃ bhājayanti | abhājitaṃ durbhājitam | punar
api sīmāprāptaiḥ saha bhājayitavyam | anyathā sātisārāḥ | bahiḥsīmāyāṃ vaimatikā bhājayanti
| abhājitaṃ durbhājitam | punar api sīmāprāptaiḥ saha bhājayitavyam | anyathā sātisārāḥ
bhavanti |

śrāvastyāṃ nidānam |

tena khalu samayena bhikṣuṇā bhikṣor haste bhikṣoś cīvarāṇi preṣitāni | tena bhikṣuṇā yena preṣitāni
tasya niśvāsena paribhuktāni | etat prakaraṇaṃ bhikṣavo bhagavata ārocayanti | bhagavān
āha | aviśvāse bhikṣavas tena bhikṣuṇā viśvāsam utpāditam | yasya yena bhikṣuṇā preṣitāni
tasya tena viśvāsena paribhuktāni |

api tu bhikṣur bhikṣor haste bhikṣoś cīvarakāṇi preṣayati | yasya preṣitāni tasya viśvāsena
paribhuṃkte | suparibhuktāni | yena preṣitāni tasya niśvāsena paribhuṃkte | duṣparibhuktāni
|| 1 || bhikṣur bhikṣoś cīvarāṇi preṣayati | yasya preṣitāni sa kālagataḥ | yena preṣitāni
(MSV II 148) tāni tasya viśvāsena paribhuṃkte | duṣparibhuktāni | yasya preṣitāni tasya
kalpena tasya mṛtapariṣkārikam adhitiṣṭhati | svadhiṣṭhitāni || 2 || bhikṣur bhikṣoś cīvarāṇi
preṣayati | yena preṣitāni sa kālagataḥ | yena preṣitāni tasya kalpena mṛtapariṣkārikam
adhitiṣṭhati | duradhiṣṭhitāni || 3 || bhikṣur bhikṣoś cīvarakāṇi preṣayati | yasya preṣitāni
tena pratikṣiptāni | yena preṣitāni tasya viśvāsena paribhuṃkte | suparibhuktāni |
yasya preṣitāni tasya viśvāsena paribhuṃkte | duṣparibhuktāni || 4 || bhikṣur bhikṣoś cīvarakāṇi
preṣayati | yasya preṣitāni sa kālagataḥ | yasya preṣitāni tasya kalpena mṛtapariṣkārikam
adhitiṣṭhati | svadhiṣṭhitāni | yena preṣitāni tasya kalpena mṛtapariṣkārikam adhitiṣṭhati
| duradhiṣṭhitāni || 5 || bhikṣur bhikṣoś cīvarakāṇi preṣayati | yasya preṣitāni tena
pratikṣiptāni | yena preṣitāni sa ca kālagataḥ | yasya preṣitāni tasya viśvāsena paribhuṃkte
| duṣparibhuktāni | yena preṣitāni tasya kalpena mṛtapariṣkārikam adhitiṣṭhati | svadhiṣṭhitāni
|| 6 || bhikṣur bhikṣoś cīvarakāṇi preṣayati | yasya preṣitāni tena pratikṣiptāni
| sa kālagataḥ | yenāpi preṣitāni sa kālagataḥ | yasya preṣitāni tasya kalpena mṛtapariṣkāram
adhitiṣṭhati | duradhiṣṭhitāni | yena preṣitāni tasya kalpena mṛtapariṣkārikam adhitiṣṭhati
| svadhiṣṭhitāni || 7 ||

|| cīvaravastu samāptam ||

