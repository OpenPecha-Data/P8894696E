tena khalu samayena vaiśālī tribhiḥ skandhaiḥ prativasati |prathame skandhe sapta kūṭāgārasahasrāṇi
suvarṇamayair niryūhairmadhyame skandhe caturdaśa rūpyamayair niryūhairadharime skandhe
ekaviṃśatis tāmramayair niryūhaisteṣu yathāyogaṃ manuṣyāḥ prativasanti | uttamā madhyamā
adhamā |vaiśālyāṃ gaṇena kriyākārā vyavasthāpitāḥ |yā prathame (7) skandhe dārikā jāyate
sā prathama eva skandhe dīyate na madhyame nādharime |yā madhyame sā prathame skandhe
dīyate madhyame vā nādharime |yādharime sā triṣv api skandheṣu dīyate |kanyāyā anirvāhaḥ nānyatra
dīyate iti |vaiśālīstrīratnaṃ na kasyacid dīyate | gaṇasāmānyaṃ1 paribhojyam eva |

khaṇḍasya pradhānapuruṣa iti kṛtvā prathame skandhe gṛhaṃ dattam | tatra prativastum ārabdhaḥ
|

yadā gaṇaḥ saṃnipatati tadāsāv āhūyamāno ’pi na saṃnipatati | sa vaiśālakair ucyate | khaṇḍa
kasmāt tvaṃ na saṃnipatasīti |

sa kathayati | saṃnipatitād eva ayam ādīnavaḥ prādurbhūto nāhaṃ saṃnipatāmīti |

vaiśālakāḥ kathayanti | khaṇḍa saṃnipāta ko ’tra ādīnavo bhaviṣyatīti | sa saṃnipatitum ārabdhaḥ
| mataṃ nānuprayacchati |

te kathayanti | khaṇḍa matam anuprayaccheti |

sa kathayati | matam api nānuprayacchāmi yasmān matād eva me ādīnavāḥ prādurbhūtā iti |

te kathayanti | anuprayaccha matam | ko ’trādīnavo bhaviṣyatīti |

sa samāgame saṃnipatati mataṃ cānuprayacchati |

pūrvaṃ vaiśālakā licchavayo yasya kasyacil lekham anupreṣayanti sakarkaśam anupreṣayanti |

yadā tu khaṇḍo mataṃ dātum ārabdhas tadā sānunayaṃ likhanti | (8) yeṣāṃ sānunayo (241r1) lekho
nīto bhavati | te parasparaṃ saṃjalpaṃ kurvanti |

bhavantaḥ ko yogo yena vaiśālako gaṇaḥ pūrvaṃ sakarkaśaṃ likhati idānīṃ tu sānunayam iti |

apare kathayanti | asti viśeṣaḥ | videharājasya khaṇḍo nāmāgrāmātya ihāgatas tasya matenānuvyavaharanti
yenādhunā sānunayaṃ likhantīti |

