sāpi navānāṃ māsānām atyayāt prasūtā | dārako jātaḥ | abhirūpo jātaḥ prāsādikaḥ |aśikṣitapaṇḍito
mātṛgrāmaḥ | tayā peḍāyāṃ prakṣipya ghṛtasya madhunaś cāpyaṃ pūrayitvā aṃgulimudrakaṃ
grīvāyāṃ baddhvā viralikayā pracchādya preṣyadārikā abhihitā |gaccha tvam etāṃ peḍāṃ rājakuladvāraṃ
nītvā maṇḍalakaṃ kṛtvā pradīpaṃ prajvālya ekānte tiṣṭha yāvat kenacid gṛhīta iti
|tayā yathākṛtaṃ yāvad rājā upari prāsādatalagato abhayena rājakumāreṇa sārdhaṃ tiṣṭhati
|tena rājakuladvāre pradīpo dṛṣṭaḥ |

tataḥ pauruṣeyāṇām ājñā dattā | paśyata bhavantaḥ kim eṣa rājakuladvāre pradīpo jvalatīti |

tair dṛṣṭvā niveditam | deva peḍā tiṣṭhatīti |

sa kathayaty ānaya iti |

abhayena ca rājakumāreṇābhihitam | deva yad atra peḍāyāṃ tan mama dātum arhasīti |

rājñā pratyabhijñāta evam astv iti |

yāvad rājñā peḍā upanāmitā | rājā kathayaty udghāṭayata | udghāṭitā yāvad dārakaḥ |

rājā kathayati |(25) kim ayaṃ jīvaty āhosvin mṛta iti |

taiḥ samākhyātaṃ jīvatīti |

tato rājñā aṃgulimudrakaṃ viralikāṃ ca pratyabhijñāya abhayāya sa rājakumārāya dattaḥ |sa tenāpāyitaḥ
poṣitaḥ saṃvardhitaḥ |rājñā jīvakavādena samudācarito ’bhayena ca rājakumāreṇa bhṛta
iti jīvakaḥ kumārabhṛto jīvakaḥ kumārabhṛta iti saṃjñā saṃvṛttā |yāvad apareṇa samayena
jīvakaḥ kumārabhṛto mahān saṃvṛttaḥ |so ’bhayena sārdhaṃ saṃgaṇikayā tiṣṭhati |ajātaśatruḥ
kumāro ’jñāta eva rājatve vyākṛtaḥ |vayam api kiṃcic chilpaṃ śikṣāmahe yad asmākam uttarakālaṃ
jīvikā bhaviṣyatīti |

tau caivaṃ mantrayitau | rathakāraś ca śuklavāsāḥ śuklavāsobhiḥ puruṣaiḥ parivṛto rājakulaṃ
praviśati |so ’bhayena rājakumāreṇa dṛṣṭas tenānye ca rājapuruṣāḥ pṛṣṭāḥ ka eṣa iti |

te ca kathayanti rathakāraḥ | kim eṣa labhate | vṛttim |

sa saṃlakṣayati | aham api rathakāratvaṃ śikṣe | devam avalokayāmīti |

sa rājñaḥ sakāśam upasaṃkramya kathayati | deva aham api rathakāratvaṃ śikṣe iti |

rājā kathayati | putra kiṃ tavaiṣā jīvikā bhaviṣyatīti |

tāta rājaputreṇa sarvaśilpāni śikṣitavyāni |

putra yady evaṃ śikṣasva | (245v) rathakāratvaṃ sa śikṣayitum ārabdhaḥ |

