rājā bimbisāro ’tīva paradārābhirataḥ |upaiti hastiskandhābhirūḍho nagare rathyāḥ | ālolekṣaṇo
’nvāhiṇḍate |

tena khalu samayena rājagṛhe ’nyataraḥ śreṣṭhī āḍhyo mahādhano mahabhogī |tena sadṛśāt kulāt
kalatram ānītam | pūrvavat paricārayati |

so ’pareṇa samayena patnīm āmantrayate | bhadre gacchāmi paṇyam ādāya deśāntaram iti |

sā kathayaty āryaputra evaṃ kuruṣveti | sa paṇyam ādāya deśāntaraṃ gataḥ |

sopasṛṣṭāmbaravasanā kleśair bādhitum ārabdhā |rājā bimbisāro hastiskandhābhirūḍhas tasyā gṛhasamīpena
gacchati |tayā ca vātāyanasthayā rājñaḥ sragdāmaṃ kṣiptam |

tato rājñā dṛṣṭā uktā ca | āgaccheti |

sā kathayati | deva jihremi | tvam eva praviśeti |

tato rājā praviṣṭaḥ | sa tayā sārdhaṃ paricārayati |sā tasmin samaye kalyāṇī ṛtumatī āpannasatvā
saṃvṛttā |tayā rājñe niveditam | deva āpannasatvāsmi saṃvṛttā |

tato rājñā tasyāpi aṅgulimudrakañ citrā ca viralī dattā |uktā ca | yadi tāvad dārako bhavati
| etāṃ viralikāṃ prāvṛtya aṅgulimudrakaṃ ca grīvāyāṃ baddhvā mama preṣayiṣyasi |atha dārikā
tavaivety uktā | rājā prakrāntaḥ |

yāvad asau sārthavāhaḥ saṃpannārthe rājagṛhasamīpam āgataḥ |tena patnyādi saṃdiṣṭaṃ bhadre prāmodyam
utpādaya |svastitaḥ saṃpannārtho ’ham āgataḥ |kiyat tamair divasair (24) āgata eveti
|

sā śrutvā kathitā | mayā evaṃ (245r) rūpam akṛtyaṃ kṛtaṃ sa cāgataḥ | katham atra pratipattavyam
iti |tayā eṣa vṛttānto rājñe niveditaḥ |tato rājñā pratideśo dattaḥ | nirviśaṃkā tiṣṭha
| ahaṃ tathā kariṣye yathā na śīghram āgamiṣyatīti |

rājñā tasya dūto ’nupreṣitaḥ | sārthavāha mamāmukenāmukena ca ratnena prayojanam | tena vinā
tvayā iha na praveṣṭavyam iti |sa teṣāṃ ratnānām arthāya dūrataraṃ praviṣṭaḥ |

