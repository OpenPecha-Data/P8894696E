yāvad apareṇa samayena rājā māgadhaḥ śreṇyo bimbisāra upari prāsādatalagato ’mātyagaṇaparivṛtaḥ
satkathayā tiṣṭhati | bhavantaḥ kena kīdṛśī veśyā dṛṣṭā |

gopaḥ kathayati | deva tiṣṭhantu tāvad anyāḥ | vaiśālyām āmrapālī nāma veśyā atīva rūpayauvanasaṃpannā
catuḥṣaṣṭikalābhijñā devasyaivopabhogyā |

sa kathayati | gopaḥ yady evaṃ gacchāmo vaiśālīṃ tayā sārdhaṃ paricārayāmaḥ |

(20) sa kathayati | devasya vaiśālakā licchavayo dīrgharātraṃ bādhakāḥ pratyarthinaḥ pratyamitrāḥ
| mā te anarthaṃ kariṣyanti |

rājā kathayati | bhavati khalu puruṣāṇāṃ puruṣasāhasam | gacchāmaḥ |

sa kathayati | yadi devasyāvaśyanirbandho gacchāmaḥ |

sa ratham abhiruhya gopena sārdhaṃ vaiśālīṃ saṃprasthito ’nupūrveṇa vaiśālīṃ gataḥ | gopa udyāne
sthitaḥ |rājā āmrapālyā gṛhaṃ praviṣṭaḥ | yāvad ghaṇṭā (244r) raṭitum ārabdhā |vaiśālakā
kṣubdhāḥ | bhavantaḥ ko ’py asmākam amitrakaḥ praviṣṭaḥ | ghaṇṭā raṭatīti |uccaśabdo mahāśabdo
jātaḥ | rājā bimbisāra āmrapālīṃ pṛcchati | bhadre kim etat |

deva gṛhavicayaḥ kriyate |

kasyārthāya |

devasya pratipattavyam |

kiṃ niṣpalāye |

deva mā kāhalo bhava |

saptame divase mama gṛhavicaya āpadyate | saptāhaṃ tāvat krīḍa ramasva paricāraya saptāhasyātyayāt
kālajñā bhaviṣyāmīti |

sa tayā sārdhaṃ krīḍati ramate paricārayati yāvad āmrapālī āpannasatvā saṃvṛttā |tadā bimbisārāya
niveditam | deva āpannasatvāsmi saṃvṛtteti |

tena tasyā viralī aṅgulimudrā ca dattā | uktā ca | yadi dārikā bhavati tavaiva |atha dārakaḥ
| etāṃ viralīṃ prāvṛtya (21) aṅgulimudrāṃ ca grīvāyāṃ baddhvā matsakāśaṃ preṣayasi |

sa nirgatya gopena sārdhaṃ ratham abhiruhya saṃprasthitaḥ | ghaṇṭā tūṣṇīm avasthitā |

te kathayanti | bhavanto ’mitrako nirgataḥ samanveṣayāma iti | paṃca licchaviśatāni baddhagodhāṅgulitrāṇāni
rājño bimbisārasya pṛṣṭhataḥ samanubaddhāni |

gopena dṛṣṭāni | sa kathayati | deva vaiśālikā licchavaya āgatāḥ | kim ebhiḥ sārdhaṃ devo yudhyate
| āhosvid rathaṃ vāhayasīti |

sa kathayati | ahaṃ śrāntako rathaṃ vāhayāmi | tvam eva ebhiḥ sārdhaṃ yudhyasveti | sa taiḥ
sārdhaṃ yoddhum ārabdhaḥ |

vaiśālakaiḥ pratyabhijñātaḥ | te kathayanti | bhavantaḥ sa evāyaṃ puruṣarākṣaso nivartāmaha
iti |

te pratinivṛttā vaiśālīṃ gatāḥ saṃnipatya punaḥ kriyākāraṃ kṛtāḥ | bhavanta etad api vairam
asmābhir bimbisāraputrāṇāṃ niryātayitavyam iti |

