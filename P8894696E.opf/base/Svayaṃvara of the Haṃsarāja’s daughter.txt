bhūtapūrvaṃ bhikṣavo dhṛtarāṣṭro nāma haṃsarājo babhūva | tasya duhitā svayaṃvarāvatīrṇā | śrutvā
nānādigdeśanivāsinaḥ pakṣiṇaḥ sannipatitāḥ | ekaikaḥ saṃlakṣayati māṃ varayiṣyatīti
|

tayā (MSV II 93) dārikayā mayūro dṛṣṭaḥ | sā kathayati | eṣa mama bharteti |

tasyāparaiḥ samākhyātam | tvam anayā vṛta iti | sa kalāpaṃ pūrvīkṛtya nartitum ārabdhaḥ | sa
dhṛtarāṣṭreṇa dṛṣṭaḥ | kathayati | kimartham ayam nṛtyatīti | aparaiḥ samākhyātam | tava
duhitā vṛtā iti |

sa kathayati | hrīvyapatrāpyaviyukto ’yaṃ nāham asmai duhitaraṃ dadāmīti | sa śrutvā mayūro
dhṛtarāṣṭrasakāśaṃ gatvā gāthāṃ bhāṣate |

svaro manojño rucitaraś ca varṇo vyāmapramāṇāni ca varhakāṇi |grīvā ca vaidūryamaṇeḥ samānā
dadāsi kasmān na bhavān sutāṃ me ||

dhṛtarāṣṭraḥ prāha |svaro manojño rucitaraś ca varṇo vyāmapramāṇāni ca varhakāṇi |grīvā ca vaidūryamaṇeḥ
samānāhrīkyadoṣāt tu na te dadāmi || iti ||

kiṃ manyadhve bhikṣavaḥ | yo ’sau mayūraḥ eṣa evāsau bhikṣus tena kālena tena samayena | tadāpy
eṣa ahrīkyadoṣād dārikām alabhamāno duḥkhī durmanā pakṣiṇamadhyād avakrāntaḥ | etarhy
apy asau nāgnyam alabhamāno duḥkhī durmanā bhikṣusaṃghamadhyāt prakrāntaḥ |

aparo ’pi bhikṣur bhagavantam idam avocat | icchāmy ahaṃ bhadanta keśān luṃcitum |

bhagavān āha | muṇḍanaṃ mayā samanujñātam | kasmāt tvaṃ keśān luṃcasi | tīrthikadhṛta eṣa mohapuruṣaḥ
yaduta keśaluṃcanam | tasmān na hi bhikṣuṇā keśā luṃcitavyāḥ | luṃcati | sātisāro
bhavati |

(MSV II 94) aparo ’pi bhikṣur bhagavantam idam avocat | icchāmy ahaṃ bhadanta parṇaśāṭikāṃ dhārayitum
|

bhagavān āha | tīrthikadhṛtam etan mohapuruṣaḥ | pūrvavad yāvat sātisāro bhavati |

aparo ’pi bhikṣur bhagavantam idam avocat | icchāmy ahaṃ bhadanta ajinaṃ dhārayitum |

bhagavān āha | tīrthikadhvajam etan mohapuruṣaḥ | yaduta ajinam | dhārayati pūrvavad yāvat sātisāro
bhavati |

aparo ’pi bhikṣur bhagavantam idam avocat | icchāmy ahaṃ bhadanta sāntarottareṇa cīvareṇa yāpayitum
|

tricīvaraṃ mayā mohapuruṣa samanujñātam | kasmāt tvaṃ sāntarottareṇa yāpayasi | tasmān na bhikṣuṇā
sāntarottareṇa cīvareṇa yāpayitavyam | yāpayati | sātisāro bhavati |

aparo ’pi bhikṣur bhagavantam idam avocat | icchāmy ahaṃ (261v1 = GBM 6.835) bhadanta tirīṭiṃ
dhārayitum | tirīṭi iti valkalaḥ |

bhagavān āha | tīrthikadhvaja eṣa pūrvavad yāvat sātisāro bhavati |

aparo ’pi bhikṣur bhagavantam idam avocat | icchāmy ahaṃ bhadanta aṃganāḍikāṃ dhārayitum |

bhagavān āha | āgārikadharmas tarhy eṣāho mohapuruṣā yadutāṃganāḍikā | pūrvavad yāvat sātisāro
bhavati |

(MSV II 95) aparo ’pi bhikṣur bhagavantam idam avocat | icchāmy ahaṃ bhadanta sarvanīlaṃ cīvaraṃ
dhārayitum |

bhagavān āha | āgārikā hy enaṃ dhārayanti | tasmān na bhikṣuṇā sarvanīlaṃ cīvaraṃ dhārayitavyam
| pūrvavad yāvat sātisāro bhavati |evaṃ sarvapītaṃ sarvalohitam avadātaṃ na kalpayaty
eva |

uddānam |dīrghadaśaṃ channadaśaṃ {MS phaṇadaśaṃ} kambukoṣṇīṣaveṣṭanam |kutapam uṣṭrakambalaṃ
plīhakānandaḥ sāntarottaram ||

aparo ’pi bhikṣur bhagavantam idam avocat | icchāmy ahaṃ bhadanta dīrghadaśaṃ cīvaraṃ dhārayitum
|

bhagavān āha | tīrthikadhvajaḥ pūrvavad yāvat sātisāro bhavati |

aparo ’pi bhikṣur bhagavantam idam avocat | icchāmy ahaṃ bhadanta channadaśaṃ {MS phaṇadaśaṃ}
cīvaraṃ dhārayitum |

bhagavān āha | tīrthikadhvaja eṣa mohapuruṣa pūrvavad yāvat sātisāro bhavati |

aparo ’pi bhikṣur bhagavantam idam avocat | icchāmy ahaṃ bhadanta kambukaṃ dhārayitum |

bhagavān āha | āgārikadhvaja eṣa mohapuruṣa pūrvavad yāvat sātisāro bhavati |

aparo ’pi bhikṣur bhagavantam idam avocat | icchāmy ahaṃ bhadanta uṣṇīṣaṃ dhārayitum |

bhagavān āha | āgārikadhvaja eṣa mohapuruṣa pūrvavad yāvat sātisāro bhavati |

(MSV II 96) aparo ’pi bhikṣur bhagavantam idam avocat | icchāmy ahaṃ bhadanta śiroveṣṭanaṃ dhārayitum
|

bhagavān āha | āgārikadhvaja eṣa mohapuruṣa pūrvavad yāvat sātisāro bhavati |

aparo ’pi bhikṣur bhagavantam idam avocat | icchāmy ahaṃ bhadanta kutapaṃ dhārayitum |

bhagavān āha | āgārikadhvaja eṣa pūrvavad yāvat sātisāro bhavati |

aparo ’pi bhikṣur bhagavantam idam avocat | icchāmy ahaṃ bhadanta uṣṭrakambalaṃ dhārayitum |

bhagavān āha | āgārikadhvaja eṣa pūrvavad yāvat sātisāro bhavati |

āyuṣmān plīhakānandaḥ anyatamasminn abhikṣuke āvāse akavāṭake varṣā upagataḥ | tasya bahir nigatasya
saṃghāṭy upahṛtā |

etad yāvad bhagavān āha | na bhikṣuṇā abhikṣuke āvāse akavāṭake varṣā upagantavyam | na ca vinā
saṃghāṭyā kvacid gantavyam | gacchati | sātisāro bhavati |

āyuṣmān plīhakānando glānaḥ | tasyāyuṣmān ānando glānopasthāyakaḥ | devaś ca varṣitum ārabdhaḥ
| sa notsahate saṃghāṭīṃ prāvṛtya gantum |

(262r1) bhagavān āha | sāntarottareṇa gantavyam |

api tu saṃghāṭyā paṃcopanikṣepaṇakalpā | sabhikṣuka āvāsaḥ sakavāṭaḥ | devo varṣati | varṣāśaṅke
ca | nadīpāraṃ vā gantukāmo (MSV II 97) bhavati | āstīrṇaḥ kaṭhina āvāso bhavati | saṃghena
saṃmatir dattā bhavati |

antaroddānam |vārṣikaśramaṇoddeśā utpādenāpi ca dvayam |kulopakāś ca kaukṛtyaṃ saṃghalābhena
tasya tat ||

uktaṃ bhagavatā bhikṣūṇāṃ cīvarapāto deya iti | bhikṣavaḥ saṃghapravārita eva janapade cārikāṃ
prakrāmanti | teṣāṃ na kaścil lābhaṃ gṛhṇāti |

bhagavān āha | bhikṣum avalokayitvā gantavyaṃ yo ’sya lābhaṃ gṛhṇāti |

apare ’pi bhikṣava anavalokitā evaṃ gṛhṇanti | bhikṣūṇāṃ parasparaṃ virodho bhavati |

bhagavān āha | na bhikṣuṇā anavalokitena lābho grahītavyaḥ | gṛhṇāti | sātisāro bhavati |

apare ’pi bhikṣavaḥ avalokitā api pratijñāya na gṛhṇanti |

bhagavān āha | te sarvaṃ dāpyāḥ |

śramaṇerāṇāṃ prakrāntānāṃ na kaścil lābhaṃ gṛhṇāti |

bhagavān āha | teṣām ācāryopādhyāyair grahītavyam |

bhikṣavaḥ kulābhaṃ (MSV II 98) bhājayanti | viprakrāntānāṃ nānuprayacchanti kulābha iti kṛtvā
|

bhagavān āha | ye ’valokitās tair grahītavyam |

apare ’navalokyaiva gatāḥ | teṣāṃ na kaścid gṛhṇāti | bhikṣavaḥ kaukṛtyena na gṛhṇanti |

bhagavān āha | grahītavyam | nātra kaukṛtyaṃ karaṇīyam |

aparaṃ naiva śakyate bhājayitum alpaṃ kṛtvā |

bhagavān āha | anyena miśrīkṛtya vihārasthair bhājayitavyam | nātra kaukṛtyaṃ karaṇīyam |kulābham
avalokito na gṛhṇāti | paṃca paṇān upādāya sphuṭaṃ dāpayitavyam |

