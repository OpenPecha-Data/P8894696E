(38)so ’nupūrveṇa rājagṛhaṃ gataḥ | rājñā bimbisāreṇa śrutaṃ yathā jīvaka āgata iti |

tenājātaśatroḥ kumārasyājñā dattā putra bhrātā te āgacchati pratyudgamako gaccheti |

sa pratyudgataḥ | jīvakena śrutaṃ yathā ajātaśatruḥ kumāraḥ pratyudgacchatīti |

sa saṃlakṣayati | yady aham asya pratyudgamanaṃ svīkariṣyāmīti yadā rājā bhaviṣyati tadānarthaṃ
me kariṣyatīti | sa parāvṛtyānyena dvāreṇa praviṣṭaḥ |

apareṇa samayena jīvako mahājanakāyaparivṛto vyākṣiptacitto gacchati |tāvad anyataro brāhmaṇo
’kṣirogārto jīvakasya sakāśaṃ gataḥ |bhaiṣajyaṃ me vyapadiśeti |

tena saṃjātāmarṣeṇoktaḥ | bhasmanā pūraya iti | tena ṛjukena bhasmanā pūritam | svasthībhūtaḥ
|

aparasyāpy akṣirogaḥ | sa jīvakasakāśaṃ saṃprasthitaḥ |tena brāhmaṇena dṛṣṭaḥ pṛṣṭaś ca | bhoḥ
puruṣa kva gacchasīti |

tena yathābhūtam ākhyātam | sa kathayati | kiṃ te jīvakena | yat tena mamopadiṣṭaṃ tat kuruṣveti
|

śraddadhāno ’sau | tena bhasmanā pūrite andhībhūtaḥ |

apareṇa samayena rājño bimbisārasya mūrdhni piṭako jātaḥ |tenāmātyānām ājñā dattā | bhavanta
āhūyatāṃ vaidya iti |

amātyair āhūtaḥ | rājñābhihitaḥ |bhavanto mūrdhni piṭako jātaḥ | cikitsāṃ kuruṣveti |

te kathayanti | deva jīvike mahāvaidye ’vatiṣṭhamāne kathaṃ vayaṃ kariṣyāmaḥ |

rājā kathayaty āhūyatāṃ bhavanto jīvakaḥ | tair āhūtaḥ |

rājā kathayati | jīvaka cikitsāṃ kuruṣveti |

jīvakaḥ kathayati | deva samayataḥ karomi yady aham eva devaṃ snapayāmi |

evaṃ kuru |

tato (39) jīvakenāmalakaṃ dadatā pācanīyāni dravyāṇi dattāni | paṃca ca ghaṭaśatāni pācanīyair
dravyair bhāvitāni |

yadā pakvaḥ tadā pracchannaṃ kṣureṇa spṛṣṭaḥ sphuṭitaḥ |tato rohiṇīyāni dravyāṇi dattāni |paṃca
ghaṭaśatāni rohiṇīyair dravyair bhāvitāni |tad vraṇaṃ rūḍhaṃ samacchavi samaromaṃ saṃvṛttam
|rājā snātamātraḥ kathayati | jīvaka cikitsāṃ kuruṣveti |

sa kathayati | deva bhuṃkṣva | (v1) tāvad rājñā bhuktam |

jīvaka cikitsāṃ kuru | deva kṛtā |

sa tadante pāṇinā parāmārṣṭi | na saṃjānīte katarasmin pradeśe vraṇam iti |

ādarśaṃ gṛhītvā vyavalokayati tathāpi na paśyati |devīṃ pṛcchati | sāpi na saṃjānīte katarasmin
pradeśe vraṇam āsīd iti |

rājā paraṃ vismayam āpanna amātyānāṃ kathayati | bhavato jīvakasya vaidyarājābhiṣekaṃ kuruteti
|

so ’ndhaḥ puruṣaḥ kathayati | deva kiṃ putrasnehād asyābhiṣekaḥ kriyate | āhosvid vaidyavaicakṣaṇyād
iti |

sa kathayati | vaidyavaicakṣaṇyāt |

yady evam aham evānenāndhīkṛtaḥ |

jīvakaḥ kathayati | bhoḥ puruṣa tavāhaṃ darśanam api na samanupaśyāmi kutaḥ svasthīkariṣyāmi
|

sa kathayati | satyam etad api tu yasya tvayopadeśaḥ kṛtas tena mamopadiṣṭam |

kim upadiṣṭam | amukam |

jīvakaḥ kathayati | tasyānyo dhātuḥ | tavāpy anyaḥ | idānīm idaṃ cedaṃ ca kuru | svasthībhaviṣyasīti
|

tena kṛtam | (MSV II 40) svasthībhūtaḥ |kathayati | deva kriyatām asya vaidyarājābhiṣeka iti
|

sa hastiskandhābhirūḍho mahatā śrīsamudayena vaidyarājye ’bhiṣiktaḥ |

rājagṛhe ’nyatamo gṛhapatir gulmavyādhinā spṛṣṭaḥ | sarvavaidyapratyākhyātaḥ |sa saṃlakṣayati
| jīvakasya sakāśaṃ gacchāmīti |

yadi cikitsāṃ kariṣyaty atīva kuśalaṃ no ced ātmānaṃ ghātayiṣyāmīti |

sa jīvakasakāśaṃ gataḥ | jīvaka cikitsāṃ me kuru |

sa kathayati | bhoḥ puruṣa durlabhāni tava bhaiṣajyānīti |

sa saṃlakṣayati | jīvakenāpy ahaṃ pratyākhyātaḥ | kim atra prāptakāla ātmānaṃ ghātayiṣyāmīti
|

śmaśānaṃ gataḥ |tatra citāyāṃ jvalantyāṃ babhrunakulaś candanagodhā ca yudhyamānau patitau |tena
kṣudhārtena tāv ubhāv api bhakṣitau |devaś ca vṛṣṭaḥ | śmaśānāt pragharat tac citodakaṃ
pītam |śmaśānasya nātidūre gokulam | tatra gatvā kodravodanaṃ mathitaṃ ca pītam |gulmaḥ
sphuṭitaḥ | ūrdhvam adhaś ca virikto yathā paurāṇaḥ saṃvṛttaḥ |

apareṇa samayena vaidehyā guhyapradeśe piṭako jātaḥ |tayā rājñe niveditam | rājñā jīvako ’bhihitaḥ
| aparamātuś cikitsāṃ kuruṣveti | tena pratijñātam |

tataḥ saktupiṇḍīkṛtya dhātryā dattā | asyāntike niṣādayitavyeti |

tayā sā niṣāditā | jīvakena saktupiṇḍiṃ dṛṣṭvā saṃlakṣitaḥ | amuṣmin pradeśe iti |

tataḥ pācanīyāni dravyāṇi dattāni | pakvaṃ jñātvā saktupiṇḍīmadhye śastrakaṃ prakṣipya dhātrī
abhihitā | asyānte īṣan niṣādayitavyā | devī niṣadyākāśe dhārayitavyeti |

tayā tathā kṛtam | śastrasaṃpātasamakālam (41) eva piṭakaḥ sphuṭitaḥ |tato rohaṇīyadravyaparibhāvitena
kaṣāyāmbhasā śocitaḥ | rohiṇīyāni dravyāṇi dattāni | svasthībhūtā |

jīvako rājñaḥ sakāśaṃ gataḥ | rājā kathayati | jīvaka kṛtā te ’paramātuś cikitsā |

deva kṛtā |

mā te vinagnā dṛṣṭā |

deva na dṛṣṭā |

kathaṃ kṛtā |

tena yathāvṛttam ārocitam | rājā paraṃ vismayam āpannaḥ |tenāmātyā uktāḥ | dvir api jīvakasya
vaidyarājābhiṣekaṃ kurutheti |

yo ’sau gulmī puruṣo jīvakenābhihito durlabhāni bhaiṣajyānīti

sa kathayati | deva kiṃ putrasnehād asyābhiṣekaḥ kriyate | āhosvid vaidyavaicakṣaṇyāt |

vaidyavaicakṣaṇyāt |

yady evam aham anena na svasthīkṛtaḥ |

jīvakaḥ kathayati | bhoḥ puruṣa na mayā tava cikitsā kṛtā | api (249r1) tu mayoktaṃ durlabhāni
te bhaiṣajyānīti |

sa kathayati | kīdṛśāni mama bhaiṣajyānīti |

jīvakaḥ kathayati | yadi kṛṣṇacaturdaśyām ekapiṇḍalaḥ puruṣaḥ kālaṃ karoti | tasya śmaśāne dhmāpyamānasya
babhrunakulaś candanagodhā ca citāyāṃ patitaḥ | tau tvaṃ bhakṣayasi |mahendro
devo varṣati | śmaśānāc ca pragharitaṃ codakaṃ pibasi |tataḥ kodravodanaṃ bhuṃkṣe mathitaṃ
ca pibasi evaṃ tvaṃ svastho bhavasyetan matvā mayoktaṃ durlabhāni te bhaiṣajyānīti |

sa kathayati | sādhu suṣṭhu parijñātam | etad eva mayopayuktam |

tato ’bhiprasannaḥ kathayati | deva śakyo ’sya vaidyarājābhiṣekaḥ | abhiṣicyatām iti |

dvir api vaidyarājye ’bhiṣiktam |

(42) yadā ajātaśatruṇā devadattakalyāṇamitravigrāhitena pitā dhārmiko dharmarājo jīvitād vyaparopitaḥ
tadāsya gulmarogaḥ prādurbhūtaḥ |tena vaidyānām ājñā dattā | cikitsāṃ kuruṣveti
|

te kathayanti | deva jīvako ’nuttaro vaidyarājo devasya bhrātā | tasmin sthite kā śaktir asmākaṃ
cikitsāṃ kartum iti |

tenāmātyānām ājñā dattā | āhūyatāṃ bhavanto jīvaka iti |

tair āhūtaḥ | jīvaka gulmarogo me prādurbhūtaḥ | cikitsāṃ kuruṣveti |

deva karomi |

sa saṃlakṣayati | dvābhyāṃ kāraṇābhyāṃ gulmo bhidyate |atyantaharṣeṇa vā atyantaroṣeṇa vā |
tad ayaṃ pāpakārī satvaḥ | kuto ’syātyantaharṣaḥ | sarvathā roṣayitavya iti viditvā kathayati
|deva samayena cikitsāṃ karomi | yady udāyibhadrasya kumārasya māṃsaṃ paribhuṃkṣveti |

śrutvā rājā ruṣitaḥ kathayati | śobhanam | mayā pitā jīvitād vyaparopitaḥ |tvam apy udāyibhadraṃ
jīvitād vyaparopaya |aham api svayam eva rogeṇa kālaṃ kariṣyāmi |tvam api rājā bhaviṣyasīti
|

sa kathayati | deva eṣā cikitsā |na śakyam anyathā svasthena bhavitum iti |

nāsty ātmasamaṃ prema | tenābhyupagatam |

tato jīvakena udāyibhadra kumāraḥ sarvālaṃkāravibhūṣitaḥ kṛtvā rājña upanāmitaḥ |deva ayam udāyibhadraḥ
kumāraḥ sunirīkṣitam enaṃ kuru | na bhūyo drakṣyasīti |

tatas tenopadarśya gṛhaṃ nītvā sthāpitaḥ |

tato jīvako māṃsārthī śītavanaṃ śmaśānaṃ gataḥ |aśūnyaṃ ca śītavanaṃ śmaśānaṃ mṛtakuṇapena |

(43) tatas tena kuṇapamāṃsaṃ gṛhītvopakaraṇaviśeṣaiḥ sādhayitvā bhojanakāle rājña upanāmitam
|tato rājā ajātaśatruḥ māṃsaśarāvaṃ gṛhītvā bhakṣayiṣyāmīti

jīvakenācchidya kapole prahāro dattaḥ |pāpakārin tvayā pitā dhārmiko dharmarājo jīvitād vyaparopitaḥ
|idānīṃ putramāṃsam api bhakṣayasīti |

sa ruṣitaḥ kathayati | yady evaṃ kimarthaṃ praghātitaḥ |saṃjātāmarṣasya cāsya gulmaḥ sphuṭitaḥ
ūrdhvam adhaś ca viriktaḥ |sa rudhira eva mukhenāgataḥ |yaṃ dṛṣṭvā mūrcchitaḥ pṛthivyāṃ
patitaḥ |

tato jalābhiṣekapratyāgataprāṇaṃ snapayitvā sāṃpreyabhojanaṃ dattam |yathā paurāṇaḥ saṃvṛttaḥ
|

tato jīvaka udāyibhadraṃ kumāraṃ sarvālaṃkāravibhūṣitam ādāya rājñaḥ sakāśam upasaṃkrāntaḥ |pādayor
nipatya kathayati |deva ayam udāyibhadraḥ kumāro na śakyaṃ mayā kuntapipīlakam api
prāṇinaṃ jīvitād vyaparopayituṃ (249v) prāg eva kumāram |api tv anenopāyena cikitseti mayopāyasaṃvidhānaṃ
kṛtam iti |

rājā paraṃ vismayam upagataḥ | tenāmātyānām ājñā dattā |jīvakasya vaidyarājābhiṣekaṃ kuruṣveti
|

amātyair hastaskandhābhirūḍho mahatā śrīsamudayena trir api vaidyarājābhiṣekeṇābhiṣiktaḥ |

