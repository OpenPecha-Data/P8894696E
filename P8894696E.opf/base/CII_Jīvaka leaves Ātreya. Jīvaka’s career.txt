tena khalu samayena puṣkarasāriṇo rājñaḥ pāṇḍavā nāma khaṣā viruddhāḥ | (32) sa kathayati |jīvaka
mama pāṇḍavā nāma khaṣā viruddhāṃs tāvat saṃnāmaya paścād yāsyasi | evam asmākaṃ lokayātrā
kṛtā bhavati | yasmāt tvaṃ prājñaḥ śaktaś ceti |

tena tasya pratijñātam | tatas tena caturaṃgaṃ balakāyaṃ datvā preṣitaḥ |tena te pāṇḍavāḥ khaṣāḥ
sannāmitāḥ |vandigograhakarapratyāyāṃś ca gṛhītvā svastitaḥ pratyāgataḥ | yathānītaṃ
ca rājñe upanāmitam |tena parituṣṭena tasyaivānumoditam tenāpi ātreyāya dattam |

tato jīvako ’nupūrveṇa bhadraṃkaraṃ nagaram anuprāptaḥ | tatraiva varṣārātram avasthitam |tatra
tena sarvabhūtarutaṃ nāma śāstraṃ śikṣitam |sa bhadraṃkarān nagarāt saṃprasthitaḥ |anyatamaś
ca puruṣaḥ kāṣṭhabhāram ādāya nagaraṃ praviśatyasthicarmāvaśeṣaḥ samantād gātreṇādharataḥ
|

sa jīvakena dṛṣṭa uktaś ca | bhoḥ puruṣa kena te īdṛśī samavasthā iti |

sa kathayaty aham api na jāne | api tu mayā caiṣa kāṣṭhabhārako gṛhīto bhavati | mama cedṛśī
samavasthā iti |

sa dāruparīkṣāyāṃ kṛtāvī | sa kathayati | bhoḥ puruṣa kim ayaṃ kāṣṭhabhārako vikrīyate |

vikrīyate |

kiyatā mūlyena |

paṃcabhiḥ kārṣāpaṇaśataiḥ |

tenāsau krītaḥ | tataḥ pratyavekṣatā sarvabhūtaprasādano nāma maṇir dṛṣṭaḥ |tasyedṛśaḥ prabhāvo
yadā vyādhitasya purastāt sthāpyate tadā vyādhir yathābhūtā ca dṛśyate pradīpeṇeva gṛhagataṃ
dravyam |

(33) so ’nupūrveṇa udumbarikām anuprāptaḥ |tatrānyatama āḍhakamāpakaḥ puruṣaḥ | sa droṇaṃ māpayitvāḍhakena
śirasi prahāraṃ dadāti |jīvakena dṛṣṭaḥ uktaś ca bhoḥ puruṣa kimartham eva
karoṣi |

śiro me atīva kaṇḍūyate |

āgaccha paśyāmaḥ |

tena tasya niṣadya śiro darśitam |

tato jīvakena sarvabhūtaprasādako maṇis tasya śirasi sthāpito yāvat paśyati śatapadīm |

tataḥ kathayati | bhoḥ puruṣa tava śirasi śatapadī tiṣṭhatīti |

sa pādayor nipatya kathayati cikitsāṃ me kuruṣveti | tena pratijñātam |

jīvakaḥ saṃlakṣayati | upādhyāyasyaivopadeśena cikitsām asya karomīti |

sa tenoktaḥ | bhoḥ puruṣādya gartaṃ khānaya pāṣiṃ ca samupānaya cikitsāṃ kariṣyāmīti |

sa padayor nipatya prakrāntaḥ |jīvakenāpy aparasmin divase sa puruṣo garte nikhātenikhātya kapālamocanyā
vidyayā kapālaṃ mocayitvā taptena saṃdaṃśena śatapadī spṛṣṭā |tayā pādāḥ saṃkocitāḥ
|tatas tena saṃdaṃśena gṛhītvā kṣiptā | svasthībhūtaḥ |tena tasya paṃca kārṣāpaṇaśatāni
dattāni | tenātreyāya preṣitāni |

tato jīvako rohītakam anuprāptaḥ |rohītake ’nyatamasya gṛhapater udyānaṃ puṣpaphalasalilasaṃpannam
|sa tatrātivādhyavasitaḥ kālaṃ kṛtvā tasminn evāmanuṣyakeṣūpapannaḥ |tasya putro gṛhasvāmī
saṃvṛttaḥ |tena tasminn udyāne ārakṣakaḥ puruṣaḥ sthāpitaḥ | sa tenāmanuṣyakeṇa praghātitaḥ
|dvitīyaḥ sthāpitaḥ | so ’pi praghātitaḥ | tena gṛhapatiputreṇa (34) tad udyānam
utsṛṣṭam |

yāvad anyatara udarī manuṣyaḥ sarvavaidyapratyākhyātas tad udyānaṃ gatvā rātriṃ vāsam upagataḥ
| aho bata māmanuṣyakaḥ praghātayed iti |

tasminn eva ca jīvako rātriṃ vāsam upagataḥ |yāvad asāv amanuṣyakas tam udariṇam abhidravitum
ārabdhaḥ |sa jalodaro rogo niṣkramya kathayati | mayāyaṃ pūrvaṃ gṛhītaḥ | kimartham enam
abhidravasi |nāsti te kaścit chāgasaṭāyā dhūpaṃ dātā yena tvaṃ dvādaśa yojanāni niṣpalāyer
iti |

so ’pi kathayati | tavāpi nāsti kaścin mūlakabījam udaśvinā piṣṭā dātā yena tvaṃ khaṇḍaṃ khaṇḍaṃ
viśīryethā iti |

jīvakena sarvaṃ śrutam | sa kalyam evotthāya tasya gṛhapateḥ sakāśaṃ gataḥ | kathayatigṛhapate
udyānaṃ puṣpaphalasalilasaṃpannaṃ kimartham utsṛṣṭam iti |

gṛhapatināsya yathāvṛttam ārocitam | sa kathayati | gṛhapate chāgalasaṭāyā dhūpaṃ dehi | (247v1)
dvādaśayojanāny amanuṣyako niṣpalāyati |

gṛhapatinā chāgalasaṭāyā dhūpo dattaḥ | amanuṣyako dvādaśa yojanāni niṣpalāyitaḥ |tenāpi gṛhapatinā
paṃca kārṣāpaṇaśatāni jīvakāya dattāni |tāny api tenātreyāya preṣitāni |

tato jīvakena udarī pṛṣṭaḥ | bhoḥ puruṣa kimarthaṃ tvam atrāmanuṣyakādhyuṣite udyāne tiṣṭhasīti
|

tenāsya yathāvṛttam ārocitam | (35) jīvikenābhitam | mūlakabījam udaśvinā piṣṭvā piva | svastho
bhaviṣyatīti |

tena pītam | svasthībhūtaḥ | tenāpi puruṣeṇa paṃca kārṣāpaṇaśatāni jīvakāya dattāni | tāny api
tenātreyāya preṣitāni |

tato jīvako ’nupūrveṇa mathurām anuprāptaḥ | bahir mathurāyā vṛkṣamūle viśrāntaḥ |yāvan mallena
mallo nihataḥ |tasyāntrāṇi parāvṛttāni |sa mṛta iti bahir niṣkāsyate |tasmiṃś ca vṛkṣe
ghṛdhriṇī sapotakā tiṣṭhati | sā taiḥ potakair ucyate |amba māṃsam anuprayaccheti |

sā kathayati | putra kuto māṃsam |

te kathayanti | amba eṣa mallo mallena nihataḥ kālagato nīyate |putra jīvako ’tra vaidyarāja
āgataḥ | sthānam etad vidyate yad enaṃ svasthīkariṣyati |

amba kenaiṣa svastho bhavati |

yady asya cūrṇair antrāṇi spṛśyante |

jīvakena tat sarvaṃ śrutam | tato ’sāv utthāya mṛtasakāśaṃ gatvā pṛcchati bhavantaḥ kim etad
iti |

te kathayanti | mallena mallo nihataḥ | kālagataḥ |

jīvakaḥ kathayati | sthāpayata | paśyāmi |

taiḥ sthāpitam | tato jīvakena ca sarvabhūtaprasādakamaṇiḥ śirasi sthāpayitvā pratyavekṣitaḥ
|yāvat paśyaty antrāṇi vyākulīkṛtāni |tena nāḍikāyāṃ cūrṇaṃ prakṣipya mukhe vāyunā preritam
| cūrṇenāntrāṇi spṛṣṭāni | svasthībhūtaḥ |tenāpi jīvakasya paṃca kārṣāpaṇaśatāni dattāni
| tenāpy ātreyāya preṣitāni |

(M36) mathurāyām anyatamo gṛhapatiḥ | tasya patnī rūpayauvanasaṃpannā |sa tasyām atyartham adhyavasitaḥ
kālagataḥ |tasyām eva yonau kṛmiḥ prādurbhūtaḥ |

sā yena sārdhaṃ paricārayati sa kālaṃ karoti |tatas tayā sārdhaṃ na kaścit paricārayati |tayā
śrutaṃ jīvako vaidya ihāgataḥ iti | sā tasya sakāśaṃ gatvā kathayati | jīvaka mama vyādhir
asti | cikitsāṃ kuru |

jīvakas tāṃ dṛṣṭvā kathālāpaṃ ca śrutvā saṃraktaḥ kathayati | samayataḥ cikitsāṃ karomi yadi
ca mayā sārdhaṃ paricārayasīti |

sā kathayati | jihremi |

sa kathayati | nāsti te ’nyathā cikitsā |

nāsty ātmasamaṃ prema |

tayā pratijñātam | tatas tayātmanā nagnībhūtā |yonidvāre māṃsapeśī dattā |tato ’sau kṛmis tasyāṃ
lagnaḥ | sa tena gṛhītvā kṣiptaḥ | svasthībhūtā |

sā kāmarāgādhyavasitā nimittam upadarśayati |sa karṇau pidhāya kathayati bhaginī tvaṃ mama |tavaiṣā
cikitseti mayaivaṃ kṛtam iti |tayā tasmai paṃca kārṣāpaṇaśatāni dattāni | tāny apy
tenātreyāya preṣitāni |

tato jīvako ’nupūrveṇa yamunātaṭam anuprāptaḥ |tena tatra mānuṣakuṇapaṃ dṛṣṭam | tasya matsyaiḥ
pārṣṇipradeśaṃ snāyujālam ākṛṣyate | so ’kṣiṇī unmīlayati nimīlayati ca |jīvakena tat
sarvam upalakṣitaṃ yathā sandhibandhāyāḥ snāyugulphādayaḥ (248r1) evam avasthitā iti |

(37) so ’nupūrveṇa vaiśālīṃ gataḥ |yāvan mallena mallasya talaprahāreṇākṣipelāko laṃbitaḥ |sa
jīvakasya sakāśaṃ gataḥ |tena tasyāṃ pārṣṇyāṃ snāyujālam ākṛṣya praveśitam |tena tasya paṃca
kārṣāpaṇaśatāni dattāni | tenābhayasya mātur dattāni |

vaiśālyām anyatamaḥ puruṣaḥ | tasya śatapadī karṇaṃ praviṣṭā |sā tatra prasutā | saptaśatāny
apatyānāṃ jātāni |sa karṇaśūlābhyāhato jīvakasya sakāśaṃ gataḥ | cikitsāṃ kuruṣveti |

jīvakaḥ saṃlakṣayati | pūrvaṃ mayā upādhyāyopadeśena karma kṛtam idānīṃ svamatena karma kariṣyāmīti
|

tenāsau puruṣo ’bhihitaḥ | gaccha bhoḥ puruṣa patramaṇḍapaṃ kārayata |nīlair vastrair veṣṭayitvāsyādhastād
bherīṃ sthāpaya | bhūmiṃ ca tāpayeti |

tena yathāsaṃdiṣṭaṃ sarvam anuṣṭhitam |tato jīvakena taṃ puruṣaṃ bhūmau nipātayitvā sā bhūmir
udakena siktā |tato bherī parāhatā | śatapadī prāvṛṭkāla iti kṛtvā niṣkrāntā |

tato jīvakena karṇamūle māṃsapeśī sthāpitā |sā punaḥ praviṣyāpatyāni gṛhītvā nirgatā |sahāpatyair
māṃsapeśyāṃ siktā |tato jīvakena sā māṃsapeśīcchoritā | sa puruṣa svasthībhūtaḥ |tena
paṃca kārṣāpaṇaśatāni dattāni | tāny api tenābhayasya mātur dattāni |

