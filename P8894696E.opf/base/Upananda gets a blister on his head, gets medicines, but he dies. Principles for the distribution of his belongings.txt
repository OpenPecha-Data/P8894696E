uddānam ||upanandasyādhiṣṭānaṃ ghātavyaṃ madhyavikṣepaḥ |nāsti mamātyayād dānaṃ visṛjyo manuṣyās
trayaḥ ||

śrāvastyām nidānam |

upanandasya mūrdhni piṭako jātaḥ | sa vaidyasakāśaṃ gataḥ | bhadramukha bhaiṣajyaṃ me vyapadiśeti
|

sa kathayati ārya ghṛtasya pānaṃ piba | svāsthyaṃ te bhaviṣyatīti |

upanandaḥ saṃlakṣayati | saced adyaiva pāsyāmi adyaiva svastho bhaviṣyāmi | śvaḥ katareṇa kalpena
ghṛtaṃ samādhāpayiṣyāmi vastrāṇi vā | yāvad iṣṭaṃ kalpaṃ samādhāpayiṣyāmi tāvat paścāt
pāsyāmīti |

jñātamahāpuṇyo ’sau | tena sārdhaṃvihāryantevāsikāḥ samantāt preṣitāḥ | taiḥ prabhūtā ghṛtaghaṭakā
vastrāṇi ca vraṇabandhanāya samādhāpitāni | dvitīye divase vaidya āgatya pṛcchati |

ārya svasthaḥ | pītaṃ te ghṛtam |

bhadramukha na pītam |

ārya na śobhanaṃ kṛtam | adya dviguṇaṃ pibeti |

sārdhaṃvihāryantevāsina uktā | śrutaṃ vo yad vaidyenābhihitam |

upādhyāya (MSV II 118) śrutam | mamāyaṃ rogo ’bhivṛddhaḥ | prabhūtaṃ ghṛtaṃ vastrāṇi ca vraṇabandhanāni
samādhāpayateti |

taiḥ prabhūtataraṃ ghṛtaṃ vastrāṇi ca samādhāpitāni | tenātilobhāt śvaḥ kalpo bhaviṣyatīti tad
api divase na pītam | rogo ’sya prabalo jātaḥ | yāvat punar api vaidya āgatya pṛcchati
|

ārya pītaṃ ghṛtam |

bhadramukha na pītam |

ārya na śobhanaṃ kṛtam |

sa kathayati | bhadramukha adya triguṇaṃ pibāmi |

vaidyaḥ kathayati | ārya yadi ghṛtamañjūṣāyām api nimagnas tiṣṭhasi tathāpi te nāsti jīvitam
iti |

sa kathayati | yamadaṇḍika yādṛśas tvam | gale te pādaṃ datvā ghṛtaṃ ca pibāmi | jīvāmi ceti
|

sa vaidyo hum iti kṛtvā sāmarṣaḥ prakrāntaḥ |

tata upanandena ghṛtasya pātraṃ pūrayitvā pītam | viṣūcitaḥ kālagataḥ |tasya prabhūtaṃ suvarṇaṃ
tisraḥ suvarṇalakṣāḥ | ekā pātracīvarāt | dvitīyā glānabhaiṣajyāt | tṛtīyā kṛtākṛtāt |amātyaiḥ
śrutam | rājñe niveditam | deva āryopanandaḥ kālagataḥ | tasya prabhūtaṃ suvarṇam
asti | tisraḥ suvarṇalakṣāḥ | tad arhasyājñāṃ dātum iti |

rājā kathayati | yady evaṃ gacchata | asya layanaṃ mudrayateti |bhikṣavas tam ādāya dahanaṃ
gatāḥ | tair āgatya layanaṃ mudritam |bhikṣavas tam ādahane saṃskārya vihāram āgatāḥ | paśyanti
layanaṃ rājamudrāmudritam | etat prakaraṇaṃ bhikṣavo bhagavata ārocayanti | tatra bhagavān
āyuṣmantam ānandam āmantrayate |

gacchānanda madvacanād rājānaṃ (268r1) prasenajitam ārogyaṃ (MSV II 119) pṛccha |evaṃ ca vada
| yasmin mahārāja samaye tava rājakaraṇīyaṃ bhavati | avalokayasi tvaṃ tasmin samaye upanandaṃ
bhikṣum |yasmin vā te samaye āvāho vā vivāho va avalokayasi tasmin samaye upanandam
| kadācid vā te upanando yāvajjīvaṃ pravāritaḥ cīvarapiṇḍapātaśayanāsanaglānapratyayabhaiṣajyapariṣkāraiḥ
| glānasya vā upasthānaṃ kṛtam iti |yadi brūyān neti | sa vaktavyaḥ | pṛthaṅ
mahārāja gṛhiṇāṃ gṛhakāryāṇi | pṛthak pravrajitānām | alpotsukas tvaṃ tiṣṭha | sabrahmacāriṇām
eṣa lābhaḥ prāpadyate | nirastavyāpāro bhaveti |

evaṃ bhadanta ity āyuṣmān ānando bhagavataḥ pratiśrutya yena rājā prasenajit kosalas tenopasaṃkrāntaḥ
| upasaṃkramya yathāsandiṣṭaṃ niveditavān | rājā kathayati |

bhadantānanda yathā bhagavān ājñāpayati tathā bhavatu | nirastavyāpāro ’ham iti |

tata āyuṣmatānandena rājñaḥ pratisandeśo bhagavate niveditaḥ | tatra bhagavān bhikṣūn āmantrayate
sma |

bhājayata yūyaṃ bhikṣava upanandasya bhikṣor mṛtapariṣkāram iti |

bhikṣubhiḥ saṃghamadhye avatārya vikrīya bhājitam | sāketakair bhikṣubhiḥ śrutam | upanandaḥ
kālagataḥ | tasya prabhūtaṃ suvarṇaṃ tisraḥ suvarṇalakṣā bhikśubhir bhājitā iti | te tvaramāṇāḥ
śrāvastīm āgatāḥ kathayanti |

asmākam api bhadantopanandaḥ sabrahmacārī | asmākam api tatsantako lābhaḥ prāpadyata iti |

bhikṣubhiḥ pātayitvā taiḥ sārdhaṃ punar api bhājitaḥ |evaṃ ṣaṇ (MSV II 120) mahānagaranivāsino
bhikṣavaḥ sannipatitāḥ | vaiśālakāḥ vārāṇasīyāḥ rājagṛheyakāḥ cāṃpeyikāś ca | bhikṣubhiḥ
punaḥ punaḥ pātayitvā bhājitaḥ |bhikṣavaḥ pātayanto bhājayantaś ca riñcanty uddeśaṃ pāṭhaṃ
svādhyāyaṃ yogaṃ manasikāram | etat prakaraṇaṃ bhagavata ārocayanti | bhagavān āha |

pañca karaṇāni lābhavibhāge | katame pañca | gaṇḍī tridaṇḍakaṃ caityaṃ śīlākā jñaptiḥ pañcakam
| yo mṛtagaṇḍyām ākoṭyamānāyām āgacchati tasya lābho deyaḥ | evaṃ tridaṇḍake bhāṣyamāne
caityavandanāyāṃ kriyamāṇāyāṃ śīlākāyām ācaryamāṇāyām |tasmāt tarhi bhikṣavaḥ sarvaṃ mṛtapariṣkāraṃ
jñaptiṃ kṛtvā bhājayitavyam | akopyaṃ bhaviṣyati |evaṃ ca punaḥ kartavyam | śayanāsanaprajñaptiṃ
kṛtvā pūrvavad yāvat sarvasaṃghe sanniṣaṇṇe sannipatite mṛtapariṣkāraṃ vṛddhānte
sthāpayitvā ekena bhikṣuṇā vṛddhānte niṣaṇṇena jñaptiḥ kartavyā |

śṛṇvantu bhadantāḥ saṃghāḥ | (268v1) asminn āvāse upanando bhikṣuḥ kālagataḥ | tasyedaṃ mṛtapariṣkāraṃ
dṛśyam adṛśyaṃ cāvatiṣṭhate |sacet saṃghasya prāptakālaṃ kṣametānujānīyāt saṃgho
yat saṃgha upanandasya bhikṣor mṛtadravyaṃ dṛśyam adṛśyaṃ ca mṛtapariṣkārikam adhitiṣṭhed
ity eṣātra jñaptiḥ |eṣā bhikṣavo mṛtapariṣkāravibhāganiṣṭhā yaduta jñaptiḥ |jñaptau kṛtāyāṃ
yo bhikṣur āgacchati lābho na deya iti |

āyuṣmān upālī buddhaṃ bhagavantaṃ pṛcchati | yatra yatra bhadanta saṃghavṛttaḥ jñaptikārako
nāsti tatra mṛtapariṣkārikaṃ bhājayitavyam | na bhājayitavyam | upālin (MSV II 121) pūrvācaramaṃ
kṛtvā bhājayitavyam |

pūrvācaramam api bhikṣavo na jānanti | bhagavān āha | ekaṃ pariṣkāraṃ vikrīya tataḥ stokaṃ saṃghavṛddhāya
saṃghanavakāya ca datvā yatheṣṭaṃ bhājayitavyam | nātra kaukṛtyaṃ karaṇīyam
|jñaptau ca kṛtāyāṃ pūrvācarame vā mṛtapariṣkāriko lābhaḥ sarvabuddhaśiṣyebhyaḥ prāpadyata
iti |

bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ | paśya bhadantāyuṣmān
upanandaḥ atilobhena vipannaḥ |

