ācaritaṃ jīvakasya yasya kasyacid rājño vā rājamātrasya vā cikitsāṃ karoti sa tasmai grāmaṃ
vā grāmavaraṃ vā prayacchati |yāvad apareṇa samayena jīvakena videharājasya cikitsā kṛtā |tena
tasmai śatasahasramūlyaṃ bṛhatikāprāvaraṇaṃ dattam |sa tam ādāya (48) yena bhagavāṃs
tenopasaṃkrāntaḥ | upasaṃkramya bhagavataḥ pādau śirasā vanditvaikānte niṣaṇṇaḥ |ekānte (250v1)
niṣaṇṇo jīvakaḥ kumārabhṛto bhagavantam idam avocat |

ācaritaṃ bhadanta mama yasya rājño vā rājamātrasya vā cikitsāṃ karomi sa me grāmaṃ vā grāmavaraṃ
vānuprayacchati |tan mayā videharājasya cikitsā kṛtā | tena me śatasahasramūlyaṃ bṛhatikāprāvaraṇaṃ
dattam |tad ahaṃ bhagavate ’nuprayacchāmi | tad bhagavān pratigṛhṇātv anukampām
upādāyeti |

pratigṛhṇāti bhagavāṃ jīvakasya kumārabhṛtasyāntikāc chatasahasramūlyaṃ bṛhatikāprāvaraṇam |

tena khalu samayenāyuṣmān ānando bhagavataḥ pṛṣṭhataḥ sthito ’bhūd vyajanaṃ gṛhītvā bhagavantaṃ
vījayan | tatra bhagavān āyuṣmantam ānandam āmantrayate | gṛhāṇānanda śatasahasramūlyaṃ
bṛhatikāprāvaraṇaṃ mamārthāya śastralūnaṃ kuruṣveti |

tata āyuṣmān ānando gṛhītvā vistīrṇāvakāśaṃ pṛthivīpradeśaṃ gatvā māpayitum ārabdhaḥ | paśyati
bahūni cīvarāṇi saṃpadyante |tatas tena bhagavatas tricīvaraṃ kṛtam ātmanaḥ sāntarottaram
āyuṣmataś ca rāhulasya kusūlakaḥ |taṃ khalu varṣāvāsaṃ bhagavataḥ paṃca paṭaśatāni saṃpannāni
|bhikṣusaṃghasya cānekāni |bhikṣavo na jānīte kathaṃ pratipattavyam iti |etat prakaraṇaṃ
bhikṣavo bhagavata ārocayanti |bhagavān āha | tasmād anujānāmi | bhikṣubhir gṛhapaticīvarakāṇi
śastralūnāni durvarṇīkṛtya dhārayitavyāni |

(49) ācaritaṃ rajño bimbisārasya bhikṣuṃ vā bhikṣuṇīṃ vā dṛṣṭvā hastiskandhād avatīrya pādābhivandanaṃ
karoti |so ’pareṇa samayena hastinam abhiruhya bhagavataḥ pādābhivandakaḥ saṃprasthitaḥ
|yāvat paśyaty antarmārge ājīvakam | sa tasya jātasaṃbhramo hastiskandhād avatīrya
pādayor nipatitaḥ |tatra ye aśrāddhās te saṃlakṣayanti |na kevalaṃ devo bhikṣuṣv evābhiprasannaḥ
| ājīvakeṣv apy abhiprasanna iti |ye tu śrāddhās te saṃlakṣayanti | nūnaṃ devo bhikṣur
iti kṛtvāsasaṃbhramo ’sya hastiskandhād avatīrya pādayor nipatita iti |te sandigdhamanaso
rājānam ūcuḥ |kasya devena vandanā kṛtā |

bhagavataḥ śrāvakasya |

deva ājīvaka eṣa na bhagavataḥ śrāvakaḥ |

atha rājño bimbisārasyaitad abhavat | etad eva me karaṇīyaṃ bhavatv iti |

sa yena bhagavāṃs tenopasaṃkrāntaḥ |upasaṃkramya bhagavataḥ pādau śirasā vanditvā ekānte niṣaṇṇaḥ
|ekāntaniṣaṇṇo rājā māgadhaḥ śreṇyo bimbisāraḥ bhagavantam idam avocat |ācaritaṃ mama
bhadanta bhikṣuṃ vā bhikṣuṇīṃ vā dṛṣṭvā hastiskandhād avatīrya tasya pādābhivandanāṃ kartum
|tad ahaṃ saṃjātasaṃbhramo hastiskandhād avatīrya bhikṣur iti kṛtvā ājīvakasya pādayor
nipatitaḥ |aho bata bhagavann āryakāṇāṃ cīvarakeṣu kiṃcic cihna prajñāpayed anukampām upādāyeti
|adhivāsayati bhagavān rājño bimbisārasya tūṣṇīṃbhāvena |atha rājā bimbisāro bhagavatas
tūṣṇīṃbhāvenādhivāsanāṃ viditvā bhagavataḥ pādau śirasā vanditvā prakrāntaḥ |tatra bhagavān
bhikṣūn āmantrayate sma haṃbho1 (MSV II 50) bhikṣavaḥ sa ājīvaka2 upahataś ca yena
dṛṣṭasatyasyāntikād vandanā svīkṛteti | (251r1 = GBM 6.814)

tena khalu samayenāyuṣmān ānando bhagavataḥ pṛṣṭhataḥ sthito ’bhūd vyajanaṃ gṛhītvā bhagavantaṃ
vījayan |tatra bhagavān āyuṣmantam ānandam āmantrayate |dṛṣṭas te ānanda vaidehakaḥ parvataḥ
|

no bhadanta |

gṛhāṇa tathāgatasya cīvarakarṇakam |

tena gṛhītam |atha bhagavān tata eva riddhyā upari vihāyasā prakrāntaḥ | rājagṛhe ’ntarhito
vaidehake parvate prātiṣṭhata |tena khalu samayena māgadhakānāṃ manuṣyāṇāṃ kṣetrāṇi samāni
samopavicārāṇi āvalīvinibaddhāni bhaktiracanāviśeṣavicitrāṇi dṛṣṭvā ca punar āyuṣmantam ānandam
āmantrayate |dṛṣṭāni te ānanda etāni kṣetrāṇi samāni samopavicārāṇy āvalīvinibaddhāni
bhaktiracanāviśeṣavicitrāṇi |

dṛṣṭāni bhadanta |

tasmād ānanda anenākāreṇa bhikṣubhiś cīvarāṇi chitvā setavyāni |

sthavirānandena bhikṣūṇām ārocitam |yuṣmābhir anenākāreṇa cīvarakāni pāṭayitvā setavyānīti |

bhikṣavaḥ pāṭayitvā cīvarāṇi setum ārabdhāḥ |ekena pārśvena patramukhāni pātayanti | na śobhante
|āyuṣmān ānandaḥ saṃlakṣayati |kiṃ cāpi bhagavatā nānujñātam |(51) sthānam etad vidyate
yad etad eva pratyayaṃ kṛtvā anujñāsyatīti |

tenobhayapārśvayoḥ patramukhāni dattāni | tathāpy anupātaṃ vinā na śobhate ity anupāto dattaḥ
|

tataḥ kṛtaniścitaṃ bhagavata upanāmitam |bhagavān āha | sādhu sādhv ānanda yan mayā nānujñātaṃ
tat tvayā vijātam |tasmād anujānāmi bhikṣubhir anenākāreṇa cīvarāṇi chitvā sevitavyāni
|bhikṣava evaikaṃ cīvaraṃ chitvā syūtvā dhāvayituṃ pravṛttāḥ | avaśiṣṭāny acchinnāni |

tato bhagavān magadheṣu janapadeṣu cārikāṃ carann āṭavikām anuprāptaḥ |āṭavikāyāṃ viharaty agrāṭavike
dāve |āṭavikā nadīsamīpasaṃyogāc chītalā pravātā ca |bhagavatā prathame yāme antarvāsaḥ
prāvṛtaḥ | madhyame yāme uttarāsaṅgaḥ |paścime yāme āyuṣmantam ānandam āmantrayate
|anuprayaccha me ānanda saṃghāṭīm iti |

tata āyuṣmatānandena hastau prakṣālya bhagavata upariṣṭād dattā saṃghāṭī |sā rātrir bhagavatā
tricīvareṇātināmitā |

tataḥ prabhātāyāṃ rajanyāṃ saṃlakṣayati |ye kecil loke sukumārakāḥ sukhaiṣiṇaḥ | ahaṃ teṣām
agraḥ |tad ahaṃ śaknomi tricīvareṇa yāpayituṃ kiṃ punar me śrāvakā iti viditvā bhikṣūn āmantrayate
sma |tasmāt tarhi bhikṣavo bhikṣubhiś chinnaṃ tricīvaraṃ dhārayitavyam iti |

(52) uktaṃ bhagavatā chinnaṃ tricīvaraṃ dhārayitavyam iti |anyatamasya bhikṣos tricīvaraṃ nāsti
| tasya namataṃ saṃpannam | sa tac chettum ārabdhaḥ |bhagavāṇś ca taṃ pradeśam anuprāptaḥ
pṛcchati |bhikṣo kim idam | uktaṃ bhadanta bhagavatā bhikṣuṇā chinnaṃ tricīvaraṃ dhārayitavyam
iti |mama (251v1) tṛtīyaṃ cīvaraṃ nāsti |paryeṣamāṇasya me idaṃ namataṃ saṃpannam
| chitvā cīvaraṃ karomi |naitad bhikṣo chedanārham api tv āsīvakārham |sīvakaṃ kṛtvā dhāraya
| ity uktā prakrāntaḥ |bhikṣusaṃghaṃ sannipātya purastād bhikṣusaṃghasya prajñapta evāsane
niṣaṇṇaḥ |niṣadya bhagavān bhikṣūn āmantrayate sma |amukasya bhikṣavo bhikṣoś cīvaraṃ
nāstīti namataṃ chedayatīti |tasmāt tarhi bhikṣavaḥ paṃcāchedyāni |sarvaṃ namataṃ | sarvaṃ
prāvārakaṃ | sarvaṃ kocavaṃ | sarvaṃ lelohitaṃ | sarvaṃ sthūlakambalañ ceti | āsīvakāṃs
tu datvā dhārayitavyam |

