anyatamasmin karvaṭake gṛhapatiḥ | tena vihāraḥ kāritaḥ |tatra yadi bhikṣuśataṃ prativasati
paṭakaśataṃ dadāti | evaṃ yāvad eko ’pi bhikṣuḥ prativasati paṭakaśatam eva dadāti |yāvad
apareṇa samayena tasminn eva vihāre dvau mahallau varṣoṣitau | tena gṛhapatinā paṭakaśataṃ
preṣitam |tau gṛhītvā parasparaṃ vicārayataḥ | ekaḥ kathayati saṃghasyāyaṃ lābhaḥ pratipadyata
iti |

dvitīyaḥ kathayati | asmākam eva prāpadya iti |

yady evaṃ gṛhāṇa |

sa kathayati | mā parasparavirodhaḥ syāt |

yāvad ekenāpi na gṛhītam | tau punar vicārayataḥ | katham atra pratipattavyam |

ekaḥ kathayati | bhikṣava āhūyantām | taiḥ saha bhājayiṣyāmaḥ |

dvitīyaḥ kathayati | evaṃ bhavatu | ko gacchatu | yo navakaḥ | ko vastrāṇi gopāyati | yo navakaḥ
| na śakyam evam (MSV II 99) yo navakaḥ sa gacchatu yo vṛddhaḥ sa vastrāṇi gopāyatu |
evaṃ bhavatu | navakaḥ śrāvastīṃ gato bhikṣūṇām ānayanāya |

(262v1) ācaritaṃ ṣaḍvargikāṇām | aśūnyaṃ jetavanadvāram anyatamānyatamena ṣaḍvargikeṇa | upanando
jetavanadvāre tiṣṭhati | tenāsau dūrata eva dṛṣṭo bakākāraśirāḥ pralambabhrūḥ |

sa saṃlakṣayati | ko ’py ayaṃ sthaviro bhikṣur āgacchati | pratyudgacchāmīti |

sa pratyudgataḥ | svāgataṃ svāgataṃ sthavira | vande ācārya |

sa saṃlakṣayati | nāyam ācāryaṃ jānīte nāpy upādhyāyam | mahallo ’yam iti viditvā kathayati
|

sālohita kutas tvam āgacchasi | amukasmāt karvaṭakāt | kiṃ tatra vihāraḥ |

vihāraḥ |

kim asau vihāra āhosvid vighātaḥ |

tena yathāvṛttaṃ vistareṇa samākhyātam |

tvaṃ kimartham āgataḥ |

bhojanāya bhikṣūn nayāmi |

yady evam aham eva yuṣmākam anukampārthaṃ gacchāmi | ācārya śobhanam |

upanandaḥ saṃlakṣayati | yady ayaṃ matsakāśād anyatra gamiṣyati mahājanapratisaṃviditaṃ kariṣyati
| surakṣitaḥ kartavya iti |

sa tena pratiśāmitaḥ | akālapānako dattaḥ | kathāsaṃlāpena tāvād vidhārito yāvad vikālībhūtam
| śayyā śobhanā prajñaptā | pādaśaucaṃ pādamrakṣaṇaṃ ca dattam | tāvac cāvasthito yāvan
middham avakrāntam |

tata upanandena sā rātriḥ kṛcchreṇātināmitā | mā mantrasrāvaḥ syād iti |

tataḥ sa rātram evotthāya sālohitam ādāya tvaritatvaritaṃ (MSV II 100) saṃprasthitaḥ | anupūrveṇa
karvaṭakam anuprāptaḥ |

tatas tena dvitīyena sālohitena vihārasthena svāgatavādasamudācāreṇa samudācarya viśrāmitaḥ
| atha trayo ’pi janā ekasmin sthāne niṣaṇṇāḥ | upanandaḥ kathayati |

bhājayāmo lābhaṃ sthavirāḥ | bhājayāmaḥ |

upanandenaiko mahalla uktaḥ | sālohita tvaṃ bhājaya |

sthavira nāhaṃ bhājayāmi | kimartham | mā me pratyavāyaḥ syāt |

dvitīyo ’py uktaḥ | sālohita tvaṃ bhājaya |

so ’py evam eva kathayati |

upanandaḥ kathayati | yuvāṃ pratyavāyabhīrukau kim icchathaḥ | upananda ūrdhvapādovāṅmukho narakaṃ
gamiṣyatīti |

upananda saṃlakṣayati | sālohitāv etau mahallau bhettavyāv iti |

tatas tayor dhruvapracāraṃ kalpakāraṃ pṛṣṭvā ekasya sakāśam upasaṃkramya pṛcchati | sālohita
tvayātra kiṃ kṛtam |

sthavira nityaṃ mayā vihāraḥ siktaḥ saṃmṛṣṭaḥ sukumārī gomayakārṣī datteti |

sālohita yadi secanena saṃmārjanena vā lābho labhyeta upanandaḥ sarvavihārān siñcet saṃmārjayec
ca |api tu yo ’tra lābhaḥ saṃpannaḥ sa tasyānyasya sālohitasyānubhāvāt | so ’smin vihāre
kālānukālaṃ dharmaśravaṇaṃ dadāti | dharmaśravaṇārthinyo devatā autsukyam āpannāḥ | (263r1
= GBM 6.838) ye ’tra lābhasaṃpannāḥ | tatas tasyānubhāvād ayaṃ lābhaḥ saṃpannaḥ | yam
asau dadāti saḥ grahītavyo no tu vicārayitavyaḥ |sa tenābhyāhata iti pratibhinnas (MSV II
101) tūṣṇīm avasthitaḥ |

tato dvitīyasya sakāśam upasaṃkramya kathayati | sālohita tvayātra kiṃ kṛtam |

sthavira mayātra kālānukālaṃ dharmaśravaṇaṃ dattam |

sālohita yadi dharmaśravaṇena lābho labhyeta upanandas tiṣṭhan gacchan niṣaṇṇo niṣaṇṇaḥ sarvakālaṃ
dharmaṃ deśayet |yaḥ kaścid ayaṃ lābhaḥ saṃpannaḥ sarvo ’sau tasyānyasya sālohitasyānubhāvāt
| tenāyaṃ vihāro nityakālaṃ siktaḥ saṃmṛṣṭaḥ sukumārī gomayakārṣī tu pradattā |uktaṃ
bhadanta bhagavatā paṃcānuśaṃsāḥ saṃmārjane | katame paṃca | ātmanaś cittaṃ prasīdati
| parasya cittaṃ prasīdati | devatā āttamanaso bhavanti | prāsādikasaṃvartanīyaṃ kuśalamūlam
upacinoti | kāyasya bhedāt sugatau svargaloke deveṣūpapadyata iti |tad atra vihāre saṃmārjanena
dānapatayo ’bhiprasannāḥ | devatā cāttamanasaḥ saṃvṛttāḥ | tenātra lābhasaṃpannāḥ
| atas tasyānubhāvād ayaṃ lābhaḥ saṃpannaḥ | yam asau dadāti sa grahītavyo no tu vicārayitavya
iti |so ’py abhyāhataḥ pratibhinnas tūṣṇīm avasthitaḥ |

tau niṣpratibhātau kṛtvā kathayati | sālohitāv asty anya upāyaḥ | jñaptiṃ kṛtvā bhājayāmaḥ |
jñaptikarmākopyam uktaṃ bhagavateti |

tau pūrvam evābhyāhatau kathayataḥ | sthavira yathecchasi tathā kuruṣveti |

tata upanandena trayo bhāgāḥ kṛtāḥ | dvayor bhāgayor madhye svayaṃ niṣaṇṇaḥ | tayor dvayor madhye
ekaṃ bhāgaṃ sthāpayitvā jñaptiṃ kartum ārabdhaḥ |

śṛṇutaṃ yuvāṃ sālohitau dvau | ayam ekaḥ | imau dvau | aham eka eva | tat trayam (MSV II 102)
ity eṣā jñaptiḥ |

tato dvau bhāgāv ātmanā gṛhītvā tayor eko dattaḥ |

tau kathayataḥ sthavira sa evāsmākaṃ kaliḥ saṃvṛttaḥ | tvam evāsmākaṃ bhājaya |

sa bhājayitum ārabdhaḥ | tatrāpy ekaḥ paṭako ’tiriktaḥ | tam apy ādāya paṭakānāṃ bhāraṃ baddhvā
saṃprasthitaḥ |

tato ’nupūrveṇa śrāvastīm anuprāptaḥ | bhikṣubhir dṛṣṭa uktaś ca | bhadantopananda kas tvayā
paścāc chirāśayano dṛṣṭaḥ | tena yathāvṛttaṃ vistareṇa samākhyātam | te kathayanti |

kalpate tavaivaṃ kartum | amitrāṇāṃ pādaṃ gale datvā |

etat prakaraṇaṃ bhikṣavo bhagavata ārocayanti | bhagavān saṃlakṣayati | yaḥ kaścid ādīnavo bhikṣavaḥ
parakīye lābhe sannipatanti | tasmān na bhikṣuṇā parakīye lābhe sannipatitavyam |
sannipatati | sātisāro bhavati |

bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ pṛcchati | paśya bhadanta
āyuṣmatā upanandena (263v1) tan mahalladvayaṃ dharmamukhikayā vyaṃsitam |

bhagavān āha | na bhikṣava etarhi yathā atīte ’py adhvany anena mahalladvayaṃ vyaṃsitam | tac
chrūyatām |

bhūtapūrvaṃ bhikṣavo ’nyatamasmin nadītīre udradvayaṃ prativasati |tad yadā jalena gacchati
tadā matsyāḥ sthalam abhiruhanti | yadā (MSV II 103) tu sthalena gacchati tadā matsyā jale
nipatanti | na kiñcid aghaṃ sādhayanti |

tatas taiḥ sāmīciḥ kṛtā | eko ’smākaṃ jalena gacchatu dvitīyaḥ sthalena | yat saṃpadyate tad
asmāt sāmānyam iti |tatraiko jalena saṃprasthito dvitīyaḥ sthalena | tatra ye jalasthena
matsyāḥ saṃtrāsitāḥ sthalam abhirohanti | tān sthalasthā praghātayati jalasthāñ jalastha eva
| yāvan matsyānāṃ mahānurāśiḥ saṃvṛttaḥ |

ekaḥ kathayati | tvaṃ bhājaya |

dvitīyaḥ kathayati | nāhaṃ bhājayāmi | kim artham | mā me pratyavāyaḥ syāt |

so ’pi kathayati | yady apy evaṃ mamāpy eva eṣa doṣaḥ |

tau cintāparau vyavasthitau | yāvat pūrṇamukho nāma śṛgālas tayoḥ sakāśam upasaṃkrāntaḥ | sa
kathayati | bhāgineyau kiṃ cintāparas tiṣṭhataḥ |

mātula asmākaṃ matsyāḥ saṃpannāḥ |

kiṃ na bhājayathaḥ |

mātula pratyavāyabhayāt |

yuvāṃ pratyavāyabhīrūkau kim icchathaḥ |

pūrṇamukha ūrdhvapādo ’vāṅmukho narakaṃ patiṣyatīti |

pūrṇamukhaḥ saṃlakṣayati | sahitāv etau bhettavyāv iti |

tatas tayor dhruvapracārakalpakāraṃ dṛṣṭvā ekasya sakāśam upasaṃkramya pṛcchati | bhāgineya
tvayātra kiṃ kṛtam |

mātulaṃ ahaṃ jalena gataḥ | ye mayā jalena gacchatā matsyāḥ saṃtrāsitāḥ sthalam abhirūḍhāḥ te
anena praghātitāḥ |

bhāgineya yadi jalagamanena kiñcit saṃpadyeta pūrṇamukho nityaṃ jalena yāyāt | tasya jalena
gacchatā sthāṇubhayaṃ kaṇṭabhayaṃ (MSV II 104) śvāpadabhayaṃ kūlapātabhayam |api tu yady asau
na pratighātayati kiṃ tvaṃ trāsayitvā karoṣi |sarvathā ye ’tra matsyāḥ saṃpannās te tasyānubhāvān
na tava | yad asau dadāti na grahītavyo no tu vicārayitavyaḥ |sa tenābhyāhataḥ
pratibhinnas tūṣṇīm avasthitaḥ |

tato dvitīyasya sakāśam upasaṃkramya kathayati |

bhāgineya tvayātra kiṃ kṛtam |

mātulo ’haṃ sthalena gato mayā sthalam abhirūḍhā matsyāḥ pratighātitāḥ |

bhāgineya yadi sthalagamanena kiñcil labhyeta pūrṇamukho nityam eva sthalena yāyāt |tasya jalena
gacchatā ūrmibhayaṃ kūrmabhayaṃ śiśumārabhayaṃ kumbhīrabhayaṃ jālabhayam |api tu yady
asau na saṃtrāsayati kathaṃ tvaṃ praghātayasi |sarvathā ye tu matsyāḥ saṃpannās te tasyānubhāvāt
| yad asau dadāti (264r1) sa grahītavyo no tu vicārayitavyaḥ |sa tenābhyāhataḥ pratibhinnas
tūṣṇīm avasthitaḥ |

pūrṇamukho kathayati | bhāgineya asty anya upāyaḥ | gāthābhigītena tān bhājayāmaḥ | akopyaṃ
bhaviṣyati |

tau pūrvam evābhyāhatau kathayataḥ | mātula yathecchasi tathā kuru |

pūrṇamukhena trayo bhāgāḥ kṛtāḥ | pucchānām eko matsyarāśiḥ śirasāṃ dvitīyo madhyamakhaṇḍānāṃ
tṛtīya iti | gāthāṃ ca bhāṣate |

sthalacāriṇo hi lāṅgūlaṃ śiro gaṃbhīracāriṇaḥ |yas tu madhyamako gaṇḍaḥ dharmasthas taṃ hariṣyati
|| iti ||

(MSV II 105) pūrṇamukhaḥ saṃlakṣayati | vyaṃsitāv etau | saṃpanno me lābhaḥ |sa mahato rohitasya
matsyasya madhyagaṇḍam ādāya pituḥ sakāśam upasaṃkrāntaḥ | tato ’sya mātā parituṣṭā gāthābhigītena
paripṛcchati |

kutas tvaṃ pūrṇika eṣi kuta eṣi supūrṇika |aśiraskam alāṅgūlaṃ matsyam ādāya rohitam || iti

sa kathayati |vivadante yena mūḍhā dharmādharmeṣv akovidāḥ |alpecchās tena jīvanti rājakoṣaś
ca vardhate || iti ||

sāpi punar gāthāṃ bhāṣate |sādhu te suparākrāntaṃ pūrṇika priyadarśana |tvaṃ ca lābhena saṃyuktas
tau cāpi paritoṣitau || iti ||

kiṃ manyadhve bhikṣavaḥ | yo ’sau pūrṇamukhaḥ śṛgāla eṣa evāsau upanandaḥ |tena kālena tena
samayena yau tāv udrāv etau tau mahallau | tadāpy anena tau vyaṃsitāv etarhy apīti |

