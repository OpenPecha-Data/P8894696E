yāvan navānāṃ māsānām atyayād āmrapālī prasūtā | dārako jātaḥ | abhirūpo darśanīyaḥ prāsādiko
yāvad unnītaś carito mahān saṃvṛttaḥ |

sa vaiśālakair licchavidārakaiḥ sārdhaṃ krīḍaṃs tair apriyam uktaḥ | bhavanto ’sya dāsīputrasya
kaḥ pitā | anekaśatasahasranirjāto ’yam iti |

sa prarudan mātuḥ sakāśam upasaṃkrāntas tayocyate | putra kim arthaṃ rodiṣīti | tena sarvaṃ
vistareṇa samākhyātam |

sā kathayati | putra yadi bhūyaḥ pṛcchanti vaktyavyās tādṛśo mama pitā yo yuṣmākam ekasyāpi
nāstīti | yadi kathayanti | katara iti | vaktavyā rājā bimbisāra (22) iti |

yāvat sa tair sārdhaṃ bhūyaḥ krīḍitum ārabdhaḥ sa tais tathaivoktaḥ | sa kathayati | tādṛśo
me pitā yo yuṣmākam ekasyāpi nāstīti | kataraḥ | rājā bimbisāraḥ |

te bhūyasyā mātrayā tāḍayitum ārabdhāḥ | bhavanto yo ’smākaṃ śatruḥ so ’sya piteti |

tena rudatā yathāvṛttaṃ mātur ākhyātam | sā saṃlakṣayati | vaiśālakā licchavayo vyāḍā vikrāntāḥ
| sthānam etad vidyate (244v1) yad enaṃ pratighātayiṣyanti |

sā caivaṃ cintāparā | saṃbahulāś ca vaṇijaḥ paṇyam ādāya rājagṛhaṃ saṃprasthitāḥ | tayā ta upalabdhā
uktāś ca anenāṅgulimudreṇa bhāṇḍaṃ mudrayitvā gacchata | aśulkā gamiṣyatha |etaṃ
ca dārakaṃ rājagṛhaṃ nayata | etad aṅgulimudrakaṃ grīvāyāṃ baddhā rājakuladvāre sthāpayiṣyatha
| taiḥ pratijñātam | evaṃ bhavatv iti |

putro ’pi muktāhāraṃ datvābhihitaḥ | putra tvayā rājño ’rthādhikaraṇe niṣaṇṇasya muktāhāraṃ
pādayoḥ sthāpayitvābhiruhyotsaṅge niṣattavyam |yadi kaścit kathayati nāyaṃ dārako bibhetīti
| sa vaktavyaḥ | asti kaścit putraḥ pitur bibhetīti |

sa vaṇigbhiḥ sārdham anupūrveṇa rājagṛhaṃ gataḥ |taiḥ snapayitvāṅgulimudrakeṇālaṃkṛtya rājadvāre
sthāpitaḥ |sa yena rājā tenopasaṃkrāntaḥ | upasaṃkramya muktāhāraṃ pādayoḥ sthāpayitvotsaṅgam
abhiniṣaṇṇaḥ |

rājā kathayati | bhavanto nāyaṃ dārako bibhetīti |sa kathayati | tāta asti kaścit putraḥ pitur
bibhetīti |

tato rājñābhayaśabdena samudācarita iti | abhayo rājakumāro ’bhayo rājakumāra iti saṃjñā saṃvṛttā
|

