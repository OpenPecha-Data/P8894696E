bhikṣavo saṃśayajātāḥ (257r1) sarvasaṃśayachettāraṃ buddhaṃ bhagavantaṃ papracchuḥ |kiṃ bhadanta
viśākhayā mṛgāramātrā karma kṛtam |yasya karmaṇo vipākena dvātriṃśadaṇḍāḥ prasūtāḥ |
tena dvātriṃśat putrā jātā vyāḍā vikrāntāḥ saṃvṛttā iti |

bhagavān āha praṇidhānavaśāt |kutra praṇidhānaṃ kṛtam |

bhūtapūrvaṃ bhikṣavo vārāṇasyāṃ nagaryām anyatamo gṛhapatiputraḥ kālagataḥ | tasya sā patnī
nityaṃ putrābhinandinī |yadā bhagavān kāśyapaḥ samyaksaṃbuddhaḥ sakalaṃ buddhakāryaṃ kṛtvā
indhanakṣayād ivāgnir nirupādhiśeṣe nirvāṇadhātau parinirvṛtaḥ |tasmiṃś ca samaye vārāṇasyāṃ
kṛkir nāma rājā babhūva |tena bhagavataḥ kāśyapasya samyaksaṃbuddhasya catūratnamayastūpaḥ
pratiṣṭhāpitaḥ |

tatra yā sā aputrā yuvatiḥ putrābhinandinī sā vṛddhā saṃvṛttā |tasmin stūpe parikarma kṛtvā
tiṣṭhati |tayā chandakabhikṣaṇaṃ kṛtvā tasmin stūpe pūjā kṛtā praṇidhānaṃ ca |yan mayā bhagavataḥ
kāśyapasya samyaksaṃbuddhasya satkārāḥ kṛtāḥ |anena mama kuśalamūlena bahavaḥ putrā
bhaveyur iti kṛtvā prakrāntā nagaraṃ praviṣṭā |

tatrānyatarā strī prasūyamānā duḥkhavedanābhyāhatā virauti | tayā aparā pṛṣṭā |kimartham eṣā
virauti |

tayā yathāvṛttam ārocitam | sā saṃlakṣayati |(78) yady ahaṃ prasūtā bhaveyam aham apy evaṃvidhaṃ
duḥkham anubhaveyam |

yāvat punar api dvātriṃśatā goṣṭhikais tasmin stūpe pūjā kṛtā |sā yuvatis tatra sannihitaiva
|pūjāṃ kṛtvā praṇidhānaṃ kṛtam |anena vayaṃ kuśalamūlena mahānto ’grabalinaḥ syāma |

te tayā pṛṣṭāḥ | putrāḥ kiṃ yuṣmābhiḥ praṇidhānaṃ kṛtam |

te kathayanti amba idaṃ cedaṃ ca |

sā kathayati | putrāḥ yady evam aham eva yuṣmākaṃ mātā bhaveyam |

te kathayanti | amba evaṃ bhavatv iti | ity uktvā te prakrāntāḥ |

sā saṃlakṣayati | sā tāvat strī ekavāraṃ prasūyamānā duḥkhavedanābhyāhatā tathā virautiahaṃ
punar dvātriṃśad vārān prasūyamānā kathaṃ kariṣyāmi iti |

sā caivaṃ vikalpayati | stūpasamīpe kukkuṭī prasūtā |sā muhūrtamātreṇa dvātriṃśadaṇḍāni prasutā
na ca virauti |

sā saṃlakṣayati | ayaṃ śobhanaprasavanopāya iti viditvātasmin stūpe tīvreṇa prasādena nipatya
praṇidhānaṃ kartum ārabdhāyatheyaṃ kukkuṭī muhūrtamātreṇa dvātriṃśadaṇḍāni prasūtā evam
eva aham api sakṛd dvātriṃśadaṇḍāni prasūyeyeti |

kiṃ manyadhve bhikṣavaḥ |yā sā vṛddhā yuvatir eṣaiva sā viśākhā |tena kālena tena samayena ye
te dvātriṃśad goṣṭhikā eta eva te dvātriṃśad viśākhāputrāḥ |yad anayā tatra praṇidhānaṃ
kṛtaṃ tasya karmaṇo vipākena dvātriṃśadaṇḍāni prasūtāni |

