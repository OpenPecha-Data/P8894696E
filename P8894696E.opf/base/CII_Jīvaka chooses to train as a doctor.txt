jīvakenāpi vaidyo dṛṣṭaḥ śuklavāsāḥ śuklavāsobhiḥ puruṣaiḥ parivṛto rājakulaṃ praviśan |tenāpare
ca pṛṣṭāḥ ka eṣa iti |

taiḥ samākhyātam | vaidyaḥ |

kim ayaṃ karoti | cikitsām |

yady āturo jīvaty abhisāraṃ labhate | (26) atha preto na mārgyo na pṛcchyaḥ |

sa saṃlakṣayati | vaidyakaṃ śikṣeya iti |

sa pituḥ sakāśam upasaṃkramya kathayati | deva anujānīhi vaidyakam śikṣe iti |

rājaputras tvaṃ kiṃ vaidyakatvena karoṣi |

deva rājaputreṇa sarvaśilpāni śikṣitavyāni |

putra yady evaṃ śikṣasva |

sa vaidyakaṃ śikṣayitum ārabdhaḥ |tena vaidyakaṃ śikṣitam | sa kapālīmocanīṃ tu vidyāṃ na jānāti
|tena śrutaṃ takṣaśilāyām ātreyo nāma vaidyarājaḥ |sa kapālamocanīṃ vidyāṃ jānīte iti
|sa rājñaḥ sakāśam upasaṃkramya kathayati | deva gacchāmi takṣaśilām |kim artham | tatrātreyo
nāma vaidyarājaḥ | sa kapālamocanīṃ vidyāṃ jānīte | tāṃ grahīṣyāmi |

putra kiṃ nu tavaiṣā jīvikā |

deva vaidyako ’thavā na śikṣitavyaḥ | athavā śikṣitaḥ kartavyaḥ |

putra yady evaṃ gaccha |

tena rājñe puṣkarasāriṇe saṃdiṣṭam |eṣa mama putro vaidyakaṃ śikṣitum ātreyasya sakāśaṃ gacchaty
asya sarvayogodvahanaṃ kartavyam iti |

so ’nupūrveṇa takṣaśilām anuprāptaḥ |puṣkarasāriṇā ca lekhaṃ vācayitvā ātreyasya samarpitaḥ
|eṣa rājaputras tvatsakāśam upetyāgato vaidyakam enaṃ śikṣayasveti |ātreyas tasyopadeśaṃ karoti
| so ’lpataram upadiśati jīvakaḥ saviśeṣaṃ gṛhṇātiācaritam1 ātreyasya yadā glānāvalokako
gacchati tadā ekam 2 ādāya gacchati |so ’pareṇa samayena jīvakam (27) ādāya gataḥ | tenāturasya
bhaiṣajyaṃ vyupadiṣṭam | idaṃ cedaṃ dāsyatha | ity uktvā niṣkrāntaḥ |

jīvakaḥ saṃlakṣayati | kṣīṇo ’yam upādhyāyaḥ | yady eṣa etad bhaiṣajyam upayuṃkte adyaiva kālaṃ
karoti |na śobhanam upādhyāyena vyupadiṣṭam | upāyasaṃvidhānaṃ kartavyam iti |

sa ātreyeṇa sārdhaṃ niṣkramya punaḥ praviṣṭaḥ | kathayati | upādhyāya evam āha | yan mayā bhaiṣajyaṃ
vyupadiṣṭaṃ tan na deyam idaṃ cedaṃ ca deyam iti |

tais tathaiva kṛtam | svasthībhūtaḥ |

yāvad aparasmin divase punar apy ātreyasya sakāśaṃ gataḥ | pṛcchati kā vārtā | svasthībhūtaḥ
|

evaṃ punar apy etad eva deyam | tat kiṃ yat pūrvam ādiṣṭam āhosvit paścāt | kiṃ mayā pūrvam
ādiṣṭaṃ kiṃ vā paścāt | taiḥ samākhyātam idaṃ tvayā sākṣād vyupadiṣṭaṃ idaṃ jīvakena saṃdiṣṭam
iti |

sa saṃlakṣayati | ham jīvakaḥ prājña iti viditvā kathayati yad jīvakena vyupadiṣṭaṃ tad dātavyam
iti |

jīvakasyāntike anunaya utpannaḥ | sa yatra gacchati tatra jīvakam ādāya | te ’nye māṇavakāḥ
kathayanty upādhyāya tvam asya rājaputra iti kṛtvā yatnato (246r1) vyupadeśaṃ karoṣy asmākaṃ
na karoṣīti |

sa kathayati | jīvakaḥ prājñaḥ | alpaṃ vyupadiśāmi yat svaśaktyā vibhajati | yūyaṃ tu na tatheti
|

tena kathayanti upādhyāya kathaṃ jñāyate | yady evāhaṃ bhavatāṃ pratyakṣīkaromi |

tena te māṇavakāḥ sarve vīthīṃ preṣitās tvayāmukasya dravyasya mūlyaṃ praṣṭavyaṃ tvayāmukasyeti
|

jīvako ’pi (28) saṃdiṣṭas tvayāpy amukasyeti |tair māṇavakair yathāsaṃdiṣṭam evānuṣṭhitam |jīvako
yathāsaṃdiṣṭaṃ kṛtvā saṃlakṣayati | yady upādhyāyo ’nyasya dravyasya mūlyaṃ prakṣyati
kiṃ mayā vaktavyam | sarvathā sarvadravyāṇāṃ mūlyaṃ pṛcchāmīti |

te sarve upādhyāyasakāśam āgatya yathāsaṃdiṣṭaṃ niveditavantaḥ |ātreyo ’saṃdiṣṭasya dravyasya
mūlyaṃ praṣṭum ārabdhaḥ | māṇavaka amukasya dravyasya kiṃ mūlyam iti |

sa kathayati | na jāne |

apare pṛṣṭāḥ | kathayanti na jānīmaha iti |

jīvakaḥ pṛṣṭaḥ | tena sarvadravyāṇāṃ mūlyaṃ samākhyātam |

ātreyaḥ kathayati | māṇavakāḥ śrutaṃ vaḥ |

śrutam |

ity artham ahaṃ kathayāmīti jīvakaḥ prājño ’ham alpaṃ vyapadiśāmy ayaṃ svaśaktyā vibhajatīti
|

bhūyo ’pi pratyakṣīkariṣyāmi |

te tenoktā gacchata saralakaṃ parvatam abhaiṣajyam ānayateti |

te gatās teṣāṃ yad yad abhaiṣajyam abhirucitaṃ tat tena gṛhītam |

jīvakaḥ saṃlakṣayati | nāsti kiṃcid abhaiṣajyam iti |

tena śaramūlaṃ pāṣāṇavartikā ca gṛhītā |

yāvaj jīvakenārdhapathe gopāṃganā dṛṣṭā dadhighaṭakiṭālapiṇḍaṃ cādāyātreyasakāśaṃ saṃprasthitātīvākṣirogārtā
|

sā tena pṛṣṭā | kva gacchasīti |

tayā samākhyātam | tena tasyās tasminn eva sthāne saṃnihitabhaiṣajyaṃ vyupadiṣṭam | tayā kṛtam
| sadyaḥ svasthībhūtā

sābhiprasannā kathayati | ayaṃ te dadhighaṭaḥ kiṭālapiṇḍakaś ceti |

tena kiṭālapiṇḍako gṛhīto dadhighaṭas tu tayā eva dattaḥ | sa (29) kiṭālapiṇḍam ādāya saṃprasthitaḥ
|yāvat tair māṇavakair antarmārge hastipadaṃ dṛṣṭam |te taṃ nirīkṣitum ārabdhāḥ |
jīvakaś cāgataḥ kathayati | kim etat | hastipadam |

naitad dhastipadam | hastinyā etat padam |sā ca dakṣiṇakāṇādyaiva kalabhakaṃ janayiṣyati |tatra
strī abhirūḍhā | sāpi dakṣiṇakāṇā | gurviṇī | adyaiva putraṃ janayiṣyati |

yāvad ātreyasakāśaṃ gataḥ | yena yad ānītaṃ tat tenopadarśitam |ātreyaḥ kathayati | māṇavakāḥ
sarvam etad bhaiṣajyam etan tāvad udakenaivaṃ vidhināmukasya rogasya | evam anyāny apīti
|

jīvakaḥ pṛṣṭaḥ | tvayā kim ānītam | sa kathayaty upādhyāya sarvam eva bhaiṣajyaṃ nāsti kiñcid
abhaiṣajyam |api tu mayā śaramūlam ānītaṃ pāṣāṇavartikā kiṭālapiṇḍaś ceti |kim ebhiḥ prayojanam
| śaramūlair vṛścikaviddhasya dhūpo dīyate | kiṭālapiṇḍenopanāho dīyate |pāṣāṇaśarkarayā
kāle dadhighaṭakā bhidyante |

ātreyeṇa vipuṣpitam | māṇavakāḥ saṃlakṣayanty upādhyāyo ’sya ruṣita iti | te kathayanty upādhyāya
kim etad eva |asmābhir āgacchadbhir antarmārge hastipadaṃ dṛṣṭam |eṣa kathayati | hastinyā
etat padam |sā ca dakṣiṇakāṇā | gurviṇī | adyaiva prasaviṣyati | kalabhakaṃ janayiṣyati
|strī tatrābhirūḍhā | sāpi dakṣiṇakāṇā | gurviṇī | adyaiva prasaviṣyati | putraṃ janayiṣyatīti
|

(30) ātreyaḥ pṛcchati satyam |satyam upādhyāya |

katham etad jñāyate hastipadaṃ hastinyāḥ padam iti |sa kathayaty upādhyāya vayaṃ rājakule saṃvṛddhāḥ
(246v) kathaṃ na jānīmaḥ | hastipadaṃ parimaṇḍalaṃ hastinyās tu dīrgham |kathaṃ jñāyate
dakṣiṇakāṇeti | vāmena pārśvena carantī gatā |kathaṃ jñāyate gurviṇīti | paścimau pādau
nipīḍayanti gatā |kathaṃ jñāyate ’dyaiva prasaviṣyatīti | saśukraprasrāvaḥ kṛtaḥ |kathaṃ
jñāyate kalabhakaṃ prasaviṣyatīti | bhūyasā dakṣiṇaṃ pādam abhipīḍayantī gatā |kathaṃ
jñāyate tatra strī abhirūḍheti | avatīrya pādayor madhye prasrāvaḥ kṛtaḥ |kathaṃ jñāyate sāpi
dakṣiṇakāṇeti | vāmena pārśvena puṣpāṇy ucinvantī gacchati |kathaṃ jñāyate sāpi gurviṇīti
| bhūyasā pārṣṇiṃ nipīḍayantī gatā |kathaṃ jñāyate ’dyaiva prasaviṣyatīti | saśukraprasrāvaḥ
kṛtaḥ |

api tu yady upādhyāyasya vimarṣaḥ sa sārtho ’muṣmin pradeśe tatra kañcin māṇavaṃ preṣaya |tena
māṇavaḥ preṣitaḥ | sarvaṃ tathaiva yathā jīvakena samākhyātam |

ātreyo māṇavakān āmantrayate | māṇavakāḥ śrutaṃ vaḥ | upādhyāya śrutam | idṛśo jīvakaḥ prājñaḥ
|

jīvakena sarvaṃ śikṣitaṃ sthāpayitvā kapālamocanīṃ vidyām |yāvad anyatamaḥ puruṣaḥ kapālavyādhinā
spṛṣṭa ātreyasakāśaṃ gataḥ kathayaty ātreya mama cikitsāṃ kuru |

sa kathayati | bhoḥ puruṣa adya tāvad gartāṃ khānaya gomayaṃ ca samupānaya | śvo ’haṃ tava cikitsāṃ
karomīti |

jīvakena śrutam | sa tasya pṛṣṭhataḥ samanubaddhaḥ |bhoḥ (31) puruṣa yat kiṃcid ahaṃ śikṣe sarvaṃ
tat satvahitahetoḥ |mayā kapālamocanī na śikṣitā | sa tvaṃ sampratigupte sthāpaya yathā
tava karma kriyamāṇaṃ paśyāmīti |

sa kathayati | tathā bhavatv iti |

sa tena pratigupte pradeśe sthāpitaḥ |

tata ātreyeṇāgatya sa puruṣo gartāyāṃ nikhātaḥ |kapālamocanyā vidyayā kapālaṃ mocitam |sa taṃ
prāṇakaṃ saṃdaṃśena grahītum ārabdhaḥ |

jīvakaḥ kathayaty upādhyāya mā sāhasaṃ kariṣyasi |adyaivāyaṃ kulaputraḥ kālaṃ kariṣyatīti |

sa kathayati | jīvaka āgato ’si |

sa kathayati | upādhyāyāgato ’ham |

tat katham ayaṃ prāṇako grahītavyaḥ |

upādhyāya saṃdaṃśaṃ tāpayitvā pṛṣṭhe spṛśa | pādau saṃkocayiṣyati | tato ’panayiṣyasīti

| tena tathā kṛtam | svasthībhūtaḥ |

ātreyaḥ kathayati | jīvaka parituṣṭo ’haṃ snātvāgaccha kapālamocanīṃ vidyāṃ dāsyāmīti |

sa snātvāgataḥ | tena tasya kapālamocanī vidyā dattā |uktañ ca | jīvakāsmākaṃ jīvikaiṣā na tvayeha
viṣaye prayoktavyā |

upādhyāya tathā bhavatu |

jīvaka ātreyam upāmaṃtrya puṣkarasāriṇo rājñaḥ sakāśaṃ gatvopāmaṃtrayati |mayā vaidyakaṃ śikṣitam
| gacchāmīti |

