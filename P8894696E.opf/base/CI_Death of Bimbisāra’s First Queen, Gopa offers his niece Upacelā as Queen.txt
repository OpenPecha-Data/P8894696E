yāvad apareṇa samayena rājño bimbisārasyāgramahiṣī kālagatā | sa (11) kare kapolaṃ datvā cintāparo
vyavasthitaḥ |gopena sa dṛṣṭa uktaś ca | deva kasyārthāya devaḥ kare kapolaṃ datvā
cintāparo vyavasthita iti |

sa kathayati | agramahiṣī me kālagatā kim iti na cintāparas tiṣṭhāmi |

alaṃ deva tyajyatāṃ śokaḥ |asti mama bhrātur duhitṛdvayaṃ rūpayauvanasaṃpannaṃ devārham eva
|tatraikā vyākṛtā pitṛmārakaṃ putraṃ janayiṣyatīti dvitīyā tu lakṣaṇasaṃpannam iti |tat katarāṃ
devasyārthāya ānayāmi | yā sā vyākṛtā lakṣaṇasaṃpannaṃ putraṃ janayiṣyatīti |

tato gopena siṃhasya lekho ’nupreṣitaḥ | rājño bimbisārasyāgramahiṣī kālagatā tvam upacelām
iha preṣayāgramahiṣī bhaviṣyatīti |

tena tasya pratilekho visarjitaḥ | dūram api param api gatvā tvam evāsmābhiḥ praṣṭavyaḥ |yad
bhavatā kṛtaṃ tat paraṃ pramāṇam iti |tvam eva jānīṣe yathā gaṇena kriyākāraḥ kṛto nānyatra
kanyā dātavyā ṛte vaiśālakān iti |kiṃ tu tvam āgatyodyāne tiṣṭha aham enām (242r1) udyānaṃ
niṣkāṣayiṣyāmi | tvaṃ gṛhītvā gamiṣyasīti |

tato gopo rājānam avalokya ratham āruhya vaiśālīṃ saṃprasthitaḥ |anupūrveṇa saṃprāptaḥ | udyāne
vyavasthitaḥ |

tena khalu samayena vaiśālyāṃ dauvārikaḥ kālagato ’manuṣyakeṣūpapannaḥ |tena vaiśālakānāṃ nirdeśitam
| aham amanuṣyeṣopapanno mama yakṣasthānaṃ kārayata ghaṇṭāṃ ca grīvāyāṃ pralambayata
|yadi kaścid vaiśālakānāṃ pratyarthikaḥ pratyamitra āgamiṣyati ahaṃ tāvad ghaṇṭāśabdaṃ
kariṣyāmi yāvad gṛhīto vā niṣpalāyito veti |tair yakṣaḥ pratirūpaṃ kṛtvā ghaṇṭāṃ ca grīvāyāṃ
baddhvā nṛtyagītavāditraśabdena balimālyopahāreṇa dvārakoṣṭhake pratiṣṭhāpitaḥ |

gopena siṃhasya saṃdiṣṭam | aham udyāne tiṣṭhāmi nirgaccheti |

sa vaiśālakaṃ gaṇam avalokya gṛhaṃ gatvā upacelām āha | tvaṃ rājñe bimbisārāya dattā | alaṃkuruṣvety
uktā | udyānaṃ nirgaccha |

sā alaṃkartum ārabdhā | celayā dṛṣṭā | sā kathayati | kimartham alaṃkaroṣi |

ahaṃ dattā | kasmai | rājñe bimbisārāya |

sā kathayati | ahaṃ jyeṣṭhatarā tvaṃ kathaṃ dattā | yady evaṃ tvam alaṃkuru |

sā cālaṃkaroti | ghaṇṭā ca ravitum ārabdhā | vaiśālako gaṇaḥ kṣubdhaḥ pratyamitro ’smākaṃ vaiśālīṃ
praviṣṭa iti |

siṃhaḥ saṃtrasta upaceleti kṛtvā celām ādāya laghu laghv nirgataḥ |gopo ’pi saṃtrastaḥ celāṃ
rathe āropya saṃprasthitaḥ |vaiśālakair dṛṣṭaḥ | te tena sārdhaṃ saṃgrāmayitum ārabdhāḥ |sa
paṃcasu sthāneṣu kṛtāvī tena paṃca licchaviśatāni marmaṇi tāḍitāni |

sa kathayati | bhavanto mayā yuṣmākaṃ paṃcaśatāni marmaṇi tāḍitāny avaśiṣṭaṃ jīvitenācchādayāmi
nivartateti |

te kathayanty ekasatvo ’py asmākaṃ na praghātitaḥ muṃcata sannāham |

taiḥ sannāho (13) muktaḥ | paṃcaśatāni bhūmau nipatitāni prāṇaiś ca viyuktāni |tatas te puruṣarākṣaso
’yam iti kṛtvā bhītā niṣpalāyitāḥ |

vaiśālīm āgatya saṃjalpaṃ kartum ārabdhāḥ | etad vairam asmābhir bhavanto bimbisāraputrāṇāṃ
niryātayitavyam |patralekhyaṃ kṛtvā peḍāyāṃ prakṣipya jatumudrātāpaṃ kṛtvā sthāpayateti |
tais tathā kṛtvā sthāpitaṃ |

gopo ’py anupūrveṇa rājagṛham anuprāptaḥ kathayati | upacele avatareti |

sā kathayati | tāta nāham upacelā | celāhaṃ |

kiṃ tvayā mama nārocitam | sā tūṣṇīm avasthitā |

tato ’sau duḥkhī durmanā rājñaḥ sakāśaṃ gataḥ | rājñā dṛṣṭa uktaś ca | svāgataṃ gopa | āgato
’si |

āgato ’smi deva | ānītā upacelā | deva ānītā na ānītā ca |

kiṃ kathayasi | upaceleti kṛtvā celā ānītā | ānīyatāṃ paśyāmaḥ |

sā praveśitā | rājñā dṛṣṭā | atīva rūpayauvanasaṃpannā hārī strīviṣaye |sahadarśanād eva rājā
ākṣiptaḥ kathayati | bhavanto yo hi putraḥ pitaraṃ ghātayati sa rājyahetoḥ | yadi me putro
bhaviṣyati tasya jātasyaivāhaṃ paṭṭabandhaṃ kariṣyāmīti |

tatas tena mahatā śrīsamudayena pariṇītā |videhaviṣayād ānītā vaidehīti (242v1) saṃjñā saṃvṛttā
|sa tayā sārdhaṃ krīḍati ramate paricārayati |

